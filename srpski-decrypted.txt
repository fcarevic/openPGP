Počinjem ovu svoju priču, nizašto, bez koristi za sebe i za druge, iz potrebe koja je jača
od koristi i razuma, da ostane zapis moj o meni, zapisana muka razgovora sa sobom, s
dalekom nadom da će se naći neko rješenje kad bude račun sveden, ako bude, kad ostavim
trag mastila na ovoj hartiji što čeka kao izazov. Ne znam šta će biti zabilјeženo, ali će u
kukama slova ostati nešto od onoga što je bivalo u meni, pa se više neće gubiti u
kovitlacima magle, kao da nije ni bilo, ili da ne znam šta je bilo. Tako ću moći da vidim sebe
kakav postajem, to čudo koje ne poznajem, a čini mi se da je čudo što uvijek nisam bio ono
što sam sad. Svjestan sam da pišem zapleteno, ruka mi drhti zbog odplitanja što mi
predstoji, zbog suđenja koje otpočinjem, a sve sam ja na tom suđenju, i sudija i svjedok i
tuženi. Sve ću biti pošteno koliko mogu, koliko iko može, jer počinjem da sumnjam da su
iskrenost i poštenje isto, iskrenost je uvjerenost da govorimo istinu (a ko u to može biti
uvjeren?), a poštenja ima mnogo, i ne slažu se među sobom.
Ime mi je Ahmed Nurudin, dali su mi ga i uzeo sam ponuđeno, s ponosom, a sad mislim
o njemu, poslije dugog niza godina što su prirasle uza me kao koža, s čuđenjem i ponekad s
podsmijehom, jer svjetlo vjere to je oholost koju nisam ni osjećao a sad je se pomalo i stidim.
Kakvo sam ja svjetlo? Čime sam prosvijetlјen? Znanjem? višom poukom? čistim srcem?
pravim putem? nesumnjanjem? Sve je došlo u pitanje, i sada sam samo Ahmed, ni šejh ni
Nurudin. Sve spada s mene, kao halјina, kao oklop, i ostaje ono što je bilo prije svega, gola
koža i go čovjek.
Četrdeset mi je godina, ružno doba: čovjek je još mlad da bi imao želјa a već star da ih
ostvaruje. Tada se u svakome gase nemiri, da bi postao jak navikom i stečenom sigurnošću
u nemoći što dolazi. A ja tek činim što je trebalo učiniti davno, u bujnom cvjetanju tijela,
kad su svi bezbrojni putevi dobri, a sve zablude korisne koliko i istine. Šteta što nemam
deset godina više pa bi me starost čuvala od pobuna, ili deset godina manje pa bi mi bilo
svejedno. Jer trideset godina je mladost, to sad mislim, kad sam se nepovratno udalјio od
nje, mladost koja se ničega ne boji, pa ni sebe.
Rekoh čudnu riječ: pobuna. I zaustavih pero nad ravnim retkom u kom je ostala
utisnuta jedna nedoumica, prelako izrečena. Prvi put sam tako nazvao svoju muku, a nikad
ranije nisam o njoj mislio, nisam je zvao tim imenom. Odakle je došla opasna riječ? I je li
samo riječ?. Upitao sam se, ne bi li bilo bolјe prekinuti ovo pisanje, da sve ne bude teže nego
što jest. Jer ako ono neobjašnjivim putevima izvlači iz mene čak i što nisam htio da kažem,
što nije bila moja misao, ili je moja nepoznata misao što se skrivala u mraku mene,
ulovlјena uzbuđenjem, osjećanjem koje me više ne sluša, ako je sve to tako, onda je pisanje
nemilosrdno islјeđenje, šejtanski posao, i možda bi najbolјe bilo slomiti trščano pero pažlјivo
zarezano na vrhu, prosuti divit na kamenu ploču pred tekijom, neka me crnom mrlјom
podsjeća da se nikad više ne prihvatim magije što budi zle duhove. Pobuna! Je li to samo
riječ, ili je misao? Ako je misao, onda je moja misao, ili moja zabluda. Ako je zabluda, teško
meni; ako je istina, teško meni još više.
Ali ja nemam drugog puta, nikome ne mogu da kažem osim sebi i hartiji. Zato sam
nastavio da povlačim nezaustavne redove, s desna na lijevo, od provalije do provalije ruba,
od provalije do provalije misli, u dugim nizovima koji ostaju kao svjedočanstvo, ili optužba.
Čija optužba, veliki Bože, što si me ostavio najvećoj lјudskoj muci, da se zabavim o sebi,
čija? protiv koga? Protiv mene ili protiv drugih? Ali više nema spasa, ovo pisanje je
neminovnost, kao živlјenje, ili kao umiranje. Biće ono što mora, a moja je krivica da sam ono
što sam, ako je krivica. Čini mi se da se sve stubokom mijenja, sve se u meni trese u samom
temelјu, i svijet se lјulјa sa mnom, jer je i on bez reda ako je nered u meni, a opet, i ovo što
se dešava, i ono što je bilo, iz istog je razloga: što hoću i moram sebe da poštujem. Bez toga
ne bih imao snage da živim kao čovjek. Smiješno je možda, bio sam čovjek s onim od juče, i
hoću da budem čovjek s ovim od danas, drukčijim, možda i suprotnim, ali me to ne buni, jer
čovjek je promjena, a zlo je ako ne poslušamo savjest kad se javi.
Šejh sam tekije mevlevijskog reda, najbrojnijeg i najčistijeg, a tekija u kojoj živim nalazi
se na izlasku iz kasabe, među crnim i surim gudurama što zaklanjaju širinu neba,
ostavlјajući samo plavu prosjeklinu nad sobom, kao škrtu milost i sjećanje na prostranstvo
ogromnog neba djetinjstva. Ne volim ga, to daleko sjećanje, muči me sve više, kao
propuštena mogućnost, iako ne znam kakva. Sasvim nejasno upoređujem sočne šume iznad
očeve kuće, polјa i voćnjake oko jezera, sa kamenim tjesnacem u koji smo uhvaćeni ja i
tekija, i čini mi se da ima mnogo sličnosti između tog stješnjavanja u meni i oko mene.
Tekija je lijepa i prostrana, nadnesena nad rječicom što se probija kroz kamen, iz
planina, s baščom i ružičnjakom, s odrinom nad verandom, sa dugom divanhanom u kojoj
je tišina mekana kao pamuk, još tiša zbog sitnog žubora rječice ispod nje. Kuću, nekadašnji
harem predaka, poklonio je redu bogati Alijaga Džanić, da bude stjecište derviša i sklonište
siromaha, »jer su oni slomlјena srca«. Molitvama i tamjanom sprali smo grijeh s te kuće, i
tekija je stekla slavu svetog mjesta, iako nismo potpuno istjerali sjenke mladih žena.
Ponekad se činilo da prolaze odajama i da se osjeća njihov miris.
Svako je znao, zato i ne krijem, drukčije bi ovo pisanje bilo laž koju znam (za laž koju ne
zn
vodenični točak, a radovao se kad je, nabujala, razrušila ustavu i potekla slobodno. A znao
sam da samo ukroćena melјe žito.
Ali evo, golubovi na tavanu se javlјaju tihim gukanjem, kiša još lije, tako već danima, i
ne mogu da izađu ispod strehe, to je nagovještaj dana koga još nema. Ukočila mi se ruka
kojom držim pero, svijeća tiho kašlјuca i prska sitnim varnicama braneći se od smrti, a ja
gledam u duge redove slova, u nišane misli, i ne znam da li sam ih ubio ili oživio.
2.
Kad bi Bog kažnjavao za svako učinjeno zlo, ne bi na zemlјi ostalo nijedno živo biće.
Sve je počelo da se zapliće prije dva mjeseca i tri dana, računaću vrijeme, izgleda, od te
đurđevske noći, jer je ovo moje vrijeme, jedino koje me se tiče. Brat je već deset dana ležao
zatvoren u tvrđavi.
Hodao sam ulicama toga dana, pred sumrak, uoči Đurdeva, gorak i uznemiren preko
mjere. A izgledao sam miran, na to se čovjek navikne, išao korakom koji ne otkriva
uzbuđenje, tijelo samo misli na to skrivanje, ostavlјajući mi slobodu da u tami razmišlјanja
što se ne vidi, budem kakav hoću. Najradije bih krenuo izvan kasabe, u ovaj tihi
predvečernji čas, da me noć zateče sama, ali me posao vodio na drugu stranu, među lјude.
Zamijenio sam bolesnog hafiz-Muhameda, pozvao ga je stari Džanić, naš dobrotvor. Znao
sam da leži bolestan mjesecima, i da nas možda zove pred smrt. I znao sam da mu je zet
kadija Ajni-efendija, koji je napisao nalog da se zatvori moj brat. Zato sam rado pristao da
pođem, nadajući se nečemu.
Išao sam kao i obično, dok su me vodili kroz avliju, kroz kuću, naviknut da ne vidim ono
što me se ne tiče, tako sam bliže sebi. Ostavlјen na dugom hodniku, čekao sam da glas o
meni dopre gdje je potrebno, osluškivao tišinu, potpunu, kao da niko nije živio u ovom
velikom zdanju, kao da se niko nije kretao po hodnicima i sobama. U muku prigušenog
živlјenja, uz samrtnika što još diše negdje ovdje, u nečujnosti koraka što umiru u prostirci, i
tihih razgovora što se vode šapatom, jedva čujnim čijukom rasprskavalo se staro drvo
prozora i tavanica. Gledajući kako veče polako opkolјava kuću svilenim sjenkama i drhti na
džamovima poslјednjim odblјescima danjeg svjetla, mislio sam na starca i na ono što ću mu
reći na poslјednjem viđenju. Nisam jednom govorio s bolesnicima, nisam jednom otpremio
samrtnika na veliki put. Iskustvo me uvjerilo, ako je za to potrebno ikakvo iskustvo, da
svako osjeća strah pred onim što ga čeka, pred nepoznatim što već kuca, neotkriveno, u
obamrlom srcu.
Govorio sam, tješeći:
Smrt je jekin, sigurno saznanje, jedino za što znamo da će nas stići. Izuzetka nema, ni
iznenađenja, svi putevi vode do nje, sve što činimo to je priprema za nju, priprema čim
zakmećimo udarivši čelom o pod, uvijek joj bliže, nikad dalјe. Pa ako je jekin, zašto se
čudimo kad dođe. Ako je ovaj život kratak prolazak što traje samo čas, ili dan, zašto se
borimo da ga produžimo još dan ili čas. Zemalјski život je varlјiv, vječnost je bolјa.
Govorio sam:
Zašto vam srca od straha drhte kad se u predsmrtnim mukama noge omotaju jedna oko
druge? Smrt je preselјenje iz kuće u kuću. To nije nestanak već drugo rođenje. Kao što
prsne lјuska jajeta kad se pile potpuno razvije, tako dođe vrijeme da se rastave duša i tijelo.
Smrt je nužnost u neizbježnosti prelaska u drugi svijet, u kome čovjek dostiže svoj puni
uspon.
Govorio sam:
Smrt je propadanje tvari a ne duše.
Govorio sam:
Smrt je promjena stanja. Duša počinje da živi sama. Dok se nije rastala od tijela, ona je
prihvatala rukom, gledala okom, slušala uhom, ali je suštinu stvari znala sama sobom.
Govorio sam:
Na dan moje smrti, kad bude nošen moj tabut, ne misli da ću osjećati bol za ovim
svijetom.
Ne plači i ne govori: šteta, šteta. Kada se mlijeko pokvari, veća je šteta.
Kad vidiš da me polože u grob, ja neću nestati. Zar mjesec i sunce nestanu kad zađu?
Tebi se čini smrt, a to je rađanje. Grob ti se čini tamnica, a duša je slobodna postala.
Koje to zrno ne nikne kad se stavi u zemlјu? Pa zašto da sumnjaš u zrno čovjekovo?
Govorio sam:
Budi zahvalan, dome Davudov. I reci: došla je istina. Došao je čas. Jer svako kruži
svojom putanjom do određenog roka. Stvara vas Bog u utrobama majki vaših, pa vas iz
jednog oblika u drugi pretvara, u tami trostruko neprozirnoj. Ne tugujte, radujte se raju koji
vam je obećan. O robovi moji, nema za vas straha danas, i nećete biti žalosni. O smirena
dušo, vrati se gospodaru svome zadovolјna, jer je on tobom zadovolјan. Uđi među robove
moje, uđi u moj dženet.
Govorio sam tako, bezbroj puta.
A sad nisam siguran da to treba da kažem starcu što me čeka. Ne zbog njega, već zbog
sebe. Prvi put — koliko ću puta ovih dana reći: prvi put? — smrt mi nije izgledala tako
jednostavna kako sam vjerovao i uvjeravao druge. Desilo mi se da sam sanjao strašan san.
Stajao sam na praznom prostoru, iznad mrtvog brata, tabut pokriven modrom čohom
izdužio se pred mojim nogama, oko mene lјudi u krugu, daleko. Nikog ne vidim, nikog ne
poznajem, znam samo da su zatvor ili krug oko nas i ostavili me samog, u mučnoj tišini nad
mrtvacem. Nad mrtvacem, kome ne mogu da kažem: zašto drhti srce tvoje? Jer i moje srce
drhti, plaši me gluhi muk. Boli me tajna kojoj ne vidim smisla. Ima smisla, govorio sam,
braneći se od užasa, ali ga nikako nisam pronalazio. Ustani, govorio sam, ustani. A on je
sakriven mrakom, u magli nestajanja, u zelenkastoj tami, kao pod vodom, utoplјenik
nepoznatih prostranstava.
Kako sad da kažem samrtniku: Hodi poslušno putevima gospoda tvoga. Kad me jeza
obuzima od tih skrivenih puteva, o kojima moje sićušno znanje ni slutnje nema.
Vjerujem u sudnji dan i u vječni život, ali sam počeo da vjerujem i u strahotu umiranja,
u strah pred tom neprozirnom crninom.
Ništa nisam riješio, kad su me uveli u jednu od soba, mlada djevojka me vodila, išao
sam spuštenilh očiju, da joj ne vidim lice, da smislim ma šta. Lagaću ti, starče, Bog će
oprostiti jer ću govoriti ono što očekuješ a ne ono što zbunjeno mislim.
Ovdje ga nije bilo. I ne podigavši pogled, osjetio sam da u sobi nema teškog bolesničkog
mirisa, koji se, nakon dugog ležanja, ne može ničim istjerati, ni čišćenjem, ni vjetrenjem, ni
kađenjem.
Kad sam pogledao, potraživši dugotrajnog bolesnika što ne miriše na smrt, ugledao sam
na sećiji lijepu ženu, što je podsjećala na život više nego što može biti dobro.
Čudno je možda što to kažem, ali je zaista tako: osjetio sam se nelagodno. Razloga je
moglo biti dosta. Spremao sam se za viđenje sa starcem, samrtnikom, pritisnut i sam
mračnim mislima, a našao se pred njegovom kćerkom (nikad je nisam vidio a znao sam da
je ona!). Nevješt sam razgovoru sa ženama, pogotovu sa ženama njene lјepote i njenih
godina. Oko trideset, čini mi se. Mlade djevojke zamišlјaju život i vjeruju riječima. Starice se
boje smrti i s uzdahom slušaju o raju. Ovakve znaju vrijednost svega što gube i dobijaju, i
uvijek imaju svoje razloge, koji mogu biti čudni, ali su rijetko naivni. Nјihove zrele oči su
slobodne i kad se obaraju, neugodno otvorene i kad se skrivaju trepavicama. Najneugodnije
je što znamo da one znaju više nego što pokazuju, i da nas mjere svojim neobičnim
mjerilima, koja teško saznajemo. Nјihova neobmanuta radoznalost, što zrači i kad se skriva,
zaštićena je njihovom neprikosnovenošću, ako to samo hoće. A mi pred njima nismo
zaštićeni ničim. Uvjerene u svoju snagu, koju ne koriste, držeći je kao sablјu u koricama ali
im je ruka uvijek na balčaku, gledaju u nama mogućeg roba, ili prezreno stvorenje bez
razloga ponosno na svoju nekorisnu snagu. Ta luda samouvjerenost toliko je ubjedlјiva, da
djeluje i kad je preziremo. Ostaje strah u čovjeku, i pored pouzdanja, u neku nepoznatu
mogućnost u neku vradžbinu, u neku tajnu silu iblisovu.
Ova žena imala je i neku posebnu snagu koja nije njena već soja kome je pripadala. Nјen
stav i njeni pokreti, sigurni, zapovjednički (tako mi je pokazala da sjednem), izgledali su
ublaženi, umekšani nečim što nisam znao da odredim, dugom navikom, mekanim sjajem
surmom osjenčenih očiju u prorezu jašmaka, rukom što je savijena kao labudov vrat držala
jedan kraj tanke tkanine, čudnom draži što izbija iz nje kao čarolija.
Iblisova kći, mislio je u meni selјak, proklinjao derviš, začuđeni obojica.
Mrak se uvlačio u sobu, bijelio se samo njen veo i njena ruka. Sjedili smo gotovo na dva
kraja sobe, između nas je nedovolјna razdalјina sobe i mučno očekivanje.
— Pozvala sam hafiz-Muhameda — rekla je, zaštićena polutamom.
Bila je nezadovolјna. Ili se meni tako učinilo.
— Molio me da dođem mjesto njega. Bolestan je.
— Svejedno. I ti si prijatelј naše kuće.

Htio sam da kažem više, svečanije: ne bih zaslužio lijepu lјudsku riječ ako ne bih bio,
nedostojan pažnje našeg dobrotvora, u našim srcima ova kuća je zapisana i tako dalјe, nešto
kao u pjesmi, ali je ispalo sakato.
Djevojke su ušle sa svijećama i posluženjem.
Čekao sam.
Svijeće su gorjele između nas, na peškunu, sa strane. Izgledala je bliža, i opasnija.
Nisam znao šta sprema.
Mislio sam da su me pozvali zbog njenog oca, došao bih i da se nisam nadao čudu, nekoj
skrivenoj mogućnosti, nekom srećnom slučaju, da pokušam spasti brata. Između razgovora
o smrti i raju, smjestio bih negdje riječ kojom bih tražio milost za njega, možda bi pomoglo,
možda bi učinio sevap, pred veliki put o kome ništa ne znamo, možda bi podigao sebi
zadužbinu. Možda. Jer pred smrt se sjećamo da nam dva anđela sjede na ramenima i
zapisuju naša zla i dobra djela, i stalo nam je da popravimo svoj račun, a teško da se može
korisnije umrijeti nego sa plemenitošću koja ostaje svježa i neukisla iza nas. A mogao bih.
Ajni-efendiji je više stalo da se ne zamjeri bogatom tastu nego da zadrži u zatvoru nekog
jadnika, ako bi Alijaga odlučio da mu njegovo jednostavno oslobođenje, bez žrtve i bez muke,
bude stepenica na putu u raj. Nikad ništa lakše ne bi zaslužio i ne vjerujem da bi odbio.
A o njoj ništa nisam znao, ni o čemu bi mogla da govori sa mnom, ni za što bih mogao
da joj poslužim. Nikakvu vezu između sebe i nje nisam uspio da sagledam.
Stajali smo jedno prema drugome kao dva ratnika sa skrivenim oružjem iza leđa, kao
dva protivnika sa skrivenim namjerama u sebi, pokazaćemo se kad krenemo u napad, čekao
sam da vidim šta hoće da zauzme, šta hoće da oduzme, nada je još živjela u meni ali nije
bila čvrsta kao maloprije, ova žena je suviše mlada, i lijepa, da bi mislila na anđele što
bilјeže naša djela. Za nju je postojao samo ovaj svijet.
Nije dugo oklijevala, nije dugo tražila riječi, bila je zaista ratnik što polazi u bitku ne
zadržavajući korak, ne osvrćući se. To je od njenog soja, ali i zbog mog. Preda mnom se ne
ustručava, ako se ikad ustručava. U početku sam s pažnjom pratio njen namjerno tihi glas,
boje zurne, i slušao govor što je ličio na vez, na nizanje bisera, riječima i sklopom sasvim
drukčijim od čaršijskog, pomalo uveo ali kićen, s mirisom ovih starih odaja i dugog trajanja.
— Nije mi lako da ovo kažem, i ne bih rekla svakome. Ali ti si derviš. Vidio si i čuo
sigurno svašta, i pomagao lјudima koliko si mogao. I znaš da se u svakoj porodici dešavaju
stvari koje nikome nisu drage. Ti poznaješ moga brata Hasana?
— Poznajem.
— O njemu bih htjela da govorim.
Rekla je tako, počinjući, sve što je trebalo: polaskala, pokazala povjerenje, pozvala se na
moje zvanje, pripremila me na ono što će reći a što nije lijepo, uklјučivši u to sve porodice,
da ne zaboravim da su ružne stvari svačije a ne samo njihove, pa iako je tako zlo veće,
sramota je manja, jer je opšta, i može se o njoj bez zazora govoriti.
Iza tog nekorisno lijepog uvoda slijedila je prilično nam poznata žalba zbog šugave ovce u
porodici, zbog velikih nada koje su sramotno iznevjerene. Toj porodičnoj zalutaloj ovci ne
smeta njena šuga, a za njih je to tuga i nesreća, sramota pred svijetom i strah pred Bogom.
Tu lijepu tužbalicu pjevaju pred nama ponekad iskreno, nadajući se pomoći, koju
obećavamo ali rijetko ispunjavamo, a najčešće da budemo svjedoci pred lјudima kako su oni
učinili sve što su mogli, čak su i božje lјude pokrenuli, i nije njihova krivica što je zlo
neiskorjenjivo.
Napamet sam znao tu priču, odavno nam je već pričaju, i moje zanimanje je odmah
splasnulo čim sam je čuo, i slušao sam je s lažnom pažnjom, prikrivajući to prividno
budnim izrazom. Bez razloga sam očekivao nešto neobično, nešto nesvakidašnje što će me
iznenaditi. Ništa me neće iznenaditi, ona će reći ono što je red da kaže, požaliće se na brata i
zamoliće me da razgovaram s njim i da pokušam da ga urazumim. Ja ću sa saučešćem
primiti to tobože tužno ispovijedanje, i obećaću da učinim sve što je u mojoj slaboj moći,
uzdajući se u božiju pomoć. I sve će ostati na istome, ona će biti mirna jer je izvršila dužnost
i znaće se za to, ja ću govoriti s Hasanom trudeći se da ne ispadnem smiješan. Hasan će
nastaviti da živi kako mu se sviđa, srećan što njegova porodica zbog toga bjesni. I niko neće
imati štete od svega. Ni koristi. A najmanje ja, i moj zatvoreni brat. Jer ona govori bez
stvarne potrebe, bez izgleda na korist i uspjeh, sa mlakim osjećanjem društvene obaveze,
namijenjenim za tuđe uši. Ja treba da ga obznanim. Ali to je samo lijepo ophođenje, stav
koji odgovara ugledu porodice, opravdanje za neokužene, ograđivanje od krivca, njegovo
isklјučivanje. Ona dobija malo, ni izdaleka toliko da bih za uzvrat mogao tražiti milost za
svoga brata. Ovakvih odmetnika od porodlce, kao što je Hasan, bivalo je sve više, izgledalo je
da im je dosadio red i ugled očeva, i Hasan je samo jedan od mnogih, pa to i nije bila neka
naročita sramota, već pojava kao i mnoge druge kojima je lјudska volјa teško mogla da
upravlјa.
Neudublјen, neuvučen u njenu priču, kojoj sam znao kraj čim sam čuo početak, nimalo
ganut njenim žalјenjem jer je neiskreno, a i ona je znala da održi mjeru, ne želeći da
pretjera. Dovolјno je da kaže. Bilo je neke prihvatlјive bezobzirnosti u tom vršenju dužnosti
koju srce nije tražilo.
Kad već nisam imao razloga ni mogućnosti da je slušam s pažnjom, počeo sam s
pažnjom da je posmatram. To sam činio sa zanimanjem, mogla je misliti da je to zbog njenih
riječi, i tako smo izgledali pristojni oboje.
Gledao sam je doduše od samog susreta, iznenadila me lјepotom glatkog lica što se
prosijavalo kroz tanku tkaninu, i stišavanom svjetlošću velikih očiju što su otkrivale vrelu
naglost i teške sjenke u njoj. Ali to je bio letimičan pogled, uznemiren, nesiguran, u
očekivanju onog što će ona reći, i više je govorio o meni nego o njoj. A kad je skinula sa sebe
opčinjenost, kad sam se ušančio u sigurnost tobožnjeg slušanja, povukla me da je vidim
očima a ne strepnjom.
Nije to bila obična radoznalost, da bolјe sagledamo ova neobična stvorenja, toliko izvan
našeg svijeta, a koju rijetko zadovolјavamo, ili je čak i ne osjećamo u susretima, iz
razumlјivih obzira. Iznenada sam se našao u položaju da je posmatram skriven, ne remeteći
ništa u odnosu, ostajući pred njom derviš koji uvažava njenu volјu i njeno gospodstvo. Malo
nadmoćan u sebi zato što znam šta misli, i što je slobodno gledam, a ona mene ne vidi. Ne
vidi, i ništa ne zna o meni. To je prednost koju bi čovjek uvijek mogao da želi, a rijetko je
ostvaruje. To je ona stara njegova želјa da bude nevidlјiv. A ne činim ništa ružno, gledam
mirno i sabrano, i znam da se u meni neće pokrenuti nijedna misao koje bih se sjećao sa
stidom.
Prvo sam zapazio njene ruke. Dok je pridržavala jašmak, prisilnom kretnjom, koja je
određena, bez mnogo mogućnosti, bile su razdvojene i neizrazite, jedva su se primjećivale.
Ali kad je pustila tkaninu i sastavila ruke, one su odjednom oživjele, postavši cjelina. Nisu u
pohod polazile naglo niti su se kretale živo, ali je u njihovom stišanom mirovanju, ili
laganom lutanju, bilo toliko snage i nekog neobičnog smisla, da su neprestano prikivale
moju pažnju. Izgledalo je da će svakog časa učiniti nešto važno, nešto presudno, stvarajući
tako napetost očekivanja, stalnu i uzbudlјivu. Mirovale su u krilu, sastavlјene, obgrlјene,
kao da se dave u tihoj čežnji, ili čuvaju jedna drugu da ne odlutaju, da ne učine štogod
nerazumno, nepomične u neprestanom talasanju što se jedva vidjelo, slično nemirnom
drhatu, lakom grču od preobilјa snage. Onda su se bez žurbe razdvajale, kao da su se
dogovorile, i samo trenutak lebdjele, tražeći se, pa nježno padale, poput zalјublјenih ptica,
na atlasno kolјeno, opet zagrlјene, nerazdvojne, srećne u svom sastavlјenom ćutanju. Dugo
je tako trajalo, i jedna se pomaknula, prstima što su se sporo i strasno grčili počinjala da
gladi atlas ispod sebe, i kožu ispod atlasa, a druga je ležala na njoj, prilјublјena, utišana,
osluškujući nečujno pucketanje glatkog kumaša nad okruglim mermernim kolјenom. Samo
ponekad bi se otkinule i jedna bi pošla u samostalan pohod, da ovlaš dodirne minđušu na
kraju uha stidlјivo skrivenog ispod crne kose crvenkasta odsjaja, ili bi se zaustavila u
vazduhu, da čuje neku riječ, pa bi se povlačila, bez mnogo zanimanja za razgovor, idući u
susret onoj drugoj što je ćutala, uvrijeđena tom malom nepažnjom.
Pratio sam ih, iznenađen izrazitošću njihova osamostalјenog života, kao dva mala stvora
što imaju svoju vlastitu životnu putanju, svoje prohtjeve i svoju lјubav, svoju lјubomoru,
čežnju, blud, u jednom trenutku oduševlјen, u drugom uplašen, zbog lude misli o
zatvorenosti i besmislenosti tog sitnog života, sličnog svakom, ali je to bila brza i bezopasna
misao, trenutni otkucaj drukčijeg života u meni, koji nisam želio da budim.
Gledao sam ih i zbog lјepote. Počinjale su od zglavaka, oivičene halhalama i vezenim
rubom svilene košulјe, nježno oblih i nepojmlјivo tankih zglobova, prozračnih članaka.
Najlјepši su bili prsti, dugi, giblјivi, svijetle kože salivene u pravilne čunjeve sa sjenkama
pregiba, začudno živi kad su se polako širili ili skuplјali u prozirnu čašku, kao latice.
Ali ako sam prvo obratio pažnju na ta dva mala stvora, dvije životinjice, dvije sipe, dva
cvijeta, nisam ih primjećivao same, ni u početku dok sam najviše u njih gledao, ni poslije
kad sam je otkrivao kao nepoznatu zemlјu. Sve je na njoj bilo skladno i nerazdvojivo: pogled
očiju lako oivičen crnom bojom, što se spajao s pokretom ruke jedva skrivene providnom
tkaninom košulјe; meki nagib glave; kad bi zatreptao zlatom obuhvaćeni smaragd na čelu, i
nesvjestan trzaj noge u srebrnoj papuči; lice bez neravnina, po kome se razlivala blaga
svjetlost nekud iznutra, iz krvi što se preobraćala u tople odsjaje; vlažan blјesak zuba iza
prividno lijenih, punih usana.
Imala je samo tijelo, sve drugo je njime potisnuto. Nije u meni probudila želјu, ne bih to
sebi dopustio, udavio bih je u samom začetku, stidom, mišlјu o godinama i zvanju, sviješću
o opasnosti kojoj bih se izvrgao, strahom od nemira koji može da bude teži od bolesti,
navikom da vladam sobom. Ali nisam mogao da sakrijem od sebe da je gledam sa
zadovolјstvom, sa dubokim i mirnim uživanjem kojim se gleda tiha rijeka, nebo u
predvečerje, mjesec u ponoć, procvjetalo drvo, jezero moga djetinjstva u zoru. Bez želјe da se
ima, bez mogućnosti da se potpuno doživi, bez snage da se ode. Ugodno je bilo gledati kako
se love njene žive ruke, kako se zaboravlјaju u igri, ugodno je bilo slušati je kako govori, ne,
nije trebalo ništa da govori, dovolјno je bilo da postoji.
A onda mi je došlo do svijesti da je opasno i ovo radosno posmatranje, nisam se više
osjećao nadmoćan, ni skriven, oživjelo je nešto neželјeno u meni. Nije to bila strast, već
možda gore od toga: uspomena. Na jednu jedinu ženu u mome životu. Ne znam kako je
isplivala ispod naslage godina, nije lijepa kao ova, nije joj ni slična, zašto je jedna dozvala
drugu, više me se tiče ona daleka koja ne postoji, dvadeset godina je zaboravlјam, i pamtim,
dolazi u sjećanje kad neću i kad mi ne treba, gorka kao pelin. Dugo je nije bilo u meni,
odakle sad da se javi. Da li zbog ove žene s licem iz griješnih snova, da li zbog brata, da ga
zaboravim, da li zbog svega što se desilo, da se prekorim? Da se prekorim što sam ispustio
sve mogućnosti, i više ne mogu da ih vratim.
Oborio sam pogled, nikad čovjek ne smije misliti da je siguran, ni da je umrlo što je
prošlo. Ali zašto se budi kad mi je najmanje potrebno? Nije ona važna, ta daleka, sjećanje na
nju zamjenjuje skrivenu misao da je sve moglo biti drukčije, pa i ovo što me boli. Odlazi,
sjenko, ništa nije moglo biti drukčije, i našlo bi se nešto drugo da boli. Ne može biti drukčije
pa da bude bolјe u lјudskom životu.
Ova što me pokrenula, vratila me sebi.
— Slušaš li?
— Slušam.
Je li primijetila da sam se izgubio?
— Slušam, nastavi.
Slušao sam zaista, to je sigurnije. Slušao i čuo, iznenađen što ona ne priča sasvim
običnu priču, nije doduše ni neobična ali nije dosadna, i vrijedilo je slušati, vrijedilo više
nego gledati. Moja nada je odjednom digla glavu.
Ispričala je, a to sam znao, čudnu sudbinu svoga brata, što je svršio škole u Carigradu i
dospio do položaja koji je odgovarao i njegovu znanju i ugledu porodice (jedno je možda
precijenila, drugo potcijenila, jer položaj mu nije bio visok, ali je tako izravnala dobitak i
gubitak). Bili su ponosni na njega svi njegovi, pogotovu otac. A onda se desilo nešto
nenadano, niko to ne umije da objasni, niko ne zna da kaže pravi razlog, čak ni Hasan:
izmijenio se, sasvim. Kao da nikad nije ni sreo u životu onog divnog mladića, rekla je. I svi
se zaprepašteno pitaju, kud je otišlo njegovo znanje o kome su i muderisi govorili s
priznanjem, kako su se bez traga izgubile tolike godine, gdje se to pripremalo zlo. Ostavio je
službu, ne upitavši nikoga, došao ovamo, oženio se kako mu ne odgovara, počeo da se druži
s prostim lјudima, okrenuo da pije i da razbacuje imetak, čuda pravi po kasabi sa svojim
društvom, kod čengija (glas joj se utišao, ali nije klonuo) i na drugim mjestima koje nije
lijepo ni pomenuti. A onda je postao kiridžija (u glasu joj gađenje, gotovo užas), dogoni stoku
iz Vlaške, iz Srbije, i odgoni u Dalmaciju i Austriju, za druge trgovce, kao pretrga, tuđi
sluga. Ištetio se, upropastio, imanja nestaje, pola je prodao što je od majke ostalo, otac se
izbezumio, zbog Hasana je i u postelјu pao, uzalud je molio, uzalud prijetio, niko ga s tog
puta ne može odvratiti. I otac više neće da zna za njega, ne dopušta ni ime da mu se pomene
pred njim, kao da ga nema, kao da je umro. Ona je oči isplakala pred ocem, ali ništa nije
pomoglo. Tada je rekla ono što je probudilo moju pažnju: zurna je zasvirala zanimlјivu
pjesmu. Otac je odlučio da ga isklјuči iz naslјedstva, da sastavi testament pred uglednim
lјudima i da ga se javno odrekne. I eto, da se to ne bi desilo, da ne biva grde nego što jest,
moli me da govorimo s Hasanom da se on sam, dobrovolјno odrekne naslјedstva, da ne
padne očeva kletva na njega, i da bude manja sramota za porodicu. O tome, dodala je, njen
Ajni-efendija ništa ne zna, neće da se miješa između oca i sina, i ona čini sve na svoju ruku,
da umanji nesreću, a mi joj možemo mnogo pomoći, ja i hafiz Muhamed jer, čula je, Hasan
dolazi u našu tekiju, i to joj je drago da makar ponekad porazgovara s pametnim i dobrim
lјudima.
Bio sam joj zahvalan što se tako razgolitila preda mnom. Pokazala je doduše da me ne
cijeni mnogo, jer se ne ustručava, ali svejedno, važnije su stvari bile u pitanju.
Neka je blagoslovena hafiz-Muhamedova sumnjiva bolest, stvorila mi je priliku o kakvoj
nisam mogao ni misliti. Ni njen otac, pred smrt, ne bi imao više razloga da mi pomogne. Bilo
mi je jasno da Ajni-efendija zna za sve ovo, da je možda i smislio riječi koje je njegova žena
sa zadovolјstvom izgovorila. On je mogao znati da nije lako lišiti jedinca sina naslјedstva bez
stvarnih razloga. A da je bio siguran, da su bili sigurni, ne bi se mnogo brinuli za ugled
porodice, i ne bi nas zvali u pomoć. Pa dobro, mislio sam, gledajući je s pažnjom koju sam
joj u početku ostao dužan, i nastojeći da mi izraz lica ne bude suviše veseo. U nevolјi smo i
ti i ja, zbog braće. Ti svoga hoćeš da upropastiš, ja svoga da spasem. Želimo to više od
svega, oboje, samo što je moje pošteno, tvoje prlјavo. Ali neka bude, ne tiče me se. Ništa ne
znam o vama, a čini mi se da jasno vidim koliko možeš da budeš nadmoćna nad svojim
beskrvnim kadijom, koji poštuje tvoju snagu i tvoje bogatstvo, jer nema ni jedno ni drugo.
Jedna njegova stidna noć, i jedan tvoj odlučniji zahtjev mogli bi da izmijene sudbinu moga
brata. Tako malo ulažemo, a toliko mnogo dobijamo.
Gotovo da sam joj otvoreno rekao: u redu, nemamo više razloga da se krijemo. Daću ti
Hasana, daj mi moga brata. Tebi do tvog nije stalo, ja bih za svog učinio i mnogo više.
Nisam rekao, naravno. Uvrijedila bi se zbog moje otvorenosti, ne vole je kod drugih.
Rekao sam, pristajući na njenu molbu, da Hasan zaista dolazi u tekiju, da je prijatelј
hafiz-Muhamedov (što je bila istina), i moj (što nije bila istina), i da ćemo s njim govoriti da
učini što ona traži, jer sam dirnut njenom sestrinskom žalošću i njenom brigom za ugled
porodice. Jer ako su oni oštećeni, svi smo oštećeni, i moramo pomoći da ne padne lјaga na
ono što je među nama najbolјe, da spriječimo zlurade podsmijehe kad se uglednima
dešavaju nesreće. A obavezuje me i zahvalnost prema dobrotvoru tekije (pomenuo sam
njenog oca namjerno, kad kći neće). I mislim da je dobra ne samo njena namjera već i
zamisao, jer bi sve drugo bilo nesigurno. Teško je razbaštiniti prvog naslјednika bez krupnih
razloga.
— Krupni razlozi postoje.
— Govorim o sudu. Hasan trguje stokom, to je istina, ali to nije nepošteno zanimanje.
Troši, ali ono što zaradi. Pola imanja dao je svojoj bivšoj ženi, a nije prodao. Teško da ima
ikakvih razloga, a ne krupnih.
Osjećao sam se siguran, sigurniji od nje, izmijenio sam odnos u samome sebi. Nismo
ono što smo bili u početku, ona gospodska žena lijepih očiju, a ja skromni derviš, vječni
selјak, već dvoje jednakih što govore o poslovima. Tu sam jači od nje. Ali dok sam se
saglašavao s onim što je govorila, gledala me blagonaklono, bilo joj je to sasvim razumlјivo,
ali kad sam rekao ono što nije moglo da joj se dopadne, luk njenih obrva počeo je da se grči,
pogled joj se zaoštrio. Moje suprotstavlјanje joj je izgledalo glupo i inadžijsko.
— Otac će ga razbaštiniti, sigurno — rekla je prijeteći.
Nisam se mnogo brinuo da li će ga otac razbaštiniti ili neće. Niti me mnogo uznemirila
svojom lјutnjom. Htio sam samo da joj razbijem sigurnost, da postignem ono do čega mi je
stalo.
— Može ga razbaštiniti — rekao sam mirno. — Ali otac je star i već dugo boluje. Hasan
može podići tužbu za obaranje testamenta, i dokazivaće da je otac bio slab, nemoćan, da
nije pri punoj svijesti donio odluku, ili da ga je neko nagovorio.
— Ko bi mogao da ga nagovori?
— Govorim o tužbi. Svejedno ko. Bojim se da bi presuda ispala u Hasanovu korist.
Pogotovu što se ne bi sudilo ovdje, zbog Ajni-efendije. A ne smijemo zaboraviti da i Hasan
ima veza.
Gledala me ćuteći. Skinula je jašmak davno, još kad su svijeće donesene i kad je počela
svoju ružnu priču. Na lijepom licu od mjesečin e oči su sjale u uglovima žiškom odsjaja od
plamena svijeća, drhtavo i nemirno. To nije njen drhtaj, ali ga primam kao njen. Malo sam
zlurad. Znam da sam je uznemirio, nije vjerovala da ću njenoj zamisli natovariti na vrat
ovolike teškoće, mada je sigurno znala za neke.
Posmatrala me netremice, kao da nastoji da vidi trag šale na mome licu, nesigurnost
uvjerenja, moguću nedoumicu. Ali vidi samo sigurnost i žalјenje što je tako. Činilo mi se da
njena lјutina raste, kao iz ponornog izvora, ješ teža što nije mogla da se suprotstavi
dostojnim razlogom, i namjerno sačekavši da je preplavi, spriječio sam da izbije. Pristao sam
na sve što je htjela, ali su opravdane zamjerke ostale:
— Treba ga nagovoriti, da sve prođe bez tužbe.
Mislio sam da će ustrajati u svome prkosu, osporavaće mogućnost ma kakvog
parničenja i mijenjanja očeve volјe, a onda će otpočeti drugi razgovor, koji joj nudim.
Odustala je, međutim, od otpora odmah. Žurilo joj se.
Upitala je, otkrivajući svoju neuvjerenost: — Da li će pristati?
— Treba pronaći dobre i pametne razloge koji ga neće ni nalјutiti ni uvrijediti. S njim je
teško na prkos.
— Nadam se da možete naći dobre i pametne razloge.
To je podsmijeh, ili nestrplјivost. Mislila je da će sve biti lakše.
I ja sam tako mislio.
— Pokušaću — rekao sam.
Ne znam da li je u mome glasu osjetila nesigurnost, kolebanje, sumnju. Ne znam. Ali
moje oduševlјenje je zaista klonulo.
— Ne vjeruješ da će pristati?
— Ne znam.
Da sam izdržao samo još trenutak, da je moja lјubav prema bratu bila malo jača od
moralnih obzira u meni, sve bi se svršilo dobro. Ili bi bilo gore. Ali bih možda spasao brata.
Nisam lako odustao od svoje želјe, kao što bi moglo izgledati. U jednom jedinom trenu
našao sam bezbroj razloga i za jedno i za drugo, i da pristanem i da odbijem, i često je to bio
isti razlog, i dok je ona čekala, u kratkom razmaku vremena, koliko da se odahne, bjesnila
je u meni oluja. Odlučivao sam o svome i bratovlјevom životu. Predaću joj njenog
lakovjernog brata, nasješće na savjete prijatelјa. Naplatiću za trud i izdaju, ne suviše veliku,
jer bi i bez mene učinili što hoće, a ja bih mogao pomoći da sve ipak izgleda lјepše. Zašto da
se stidim, zašto da predbacujem sebi? Brata spašavam!
Samo, trebalo je da vičem jače, i uvjerlјivije, da nadvičem drugi glas koji me opominjao.
Ne znam šta je brat učinio, ne znam koliko je kriv, ne vjerujem da je išta teško, suviše je
pošten i mlad za veće zlo. Možda će ga i pustiti uskoro. Ali ako i neće, čak da sam i siguran
da neće, mogu li pristati na ovu nepoštenu zavjeru protiv čovjeka koji mi nikad ni ružnu
riječ nije rekao? Nije u pitanju imetak, nemam ga i ne poštujem ga mnogo ni kod drugih. U
pitanju je nešto drugo, nepravda, prlјav postupak, nepoštenje, nasilno oduzimanje prava. Ne
cijenim mnogo njenog brata, površan je, lakomislen, čudan, ali i da je gori nego što jest,
kako ću se opravdati pred sobom ako ovoj bezobzirnoj ženi pomognem u ovoj hajdučkoj
plјački?
Šta sam onda govorio drugima tolike godine? Šta ću reći sebi poslije svega? Živ brat će
me neprestano podsjećati na moj ružni čin, koji više neću moći popraviti. Ništa nemam osim
uvjerenja da sam častan, ako i to izgubim, biću ruševina.
Tako sam mislio, zaista. Možda će nekome izgledati čudno kako sam mogao da se
kolebam između te dvije nejednake stvari, da učinim sitnu izdaju da bih oslobodio brata. Ali
kad je čovjek naučio da mjeri svoje postupke strogim mjerilima savjesti, bojeći se grijeha
možda i više nego smrti, onda to i nije tako čudno.
Osim toga, znao sam, potpuno sam bio siguran, treba samo da odem Hasanu i da mu
kažem: odreci se, zbog moga brata, odrekao bi se, odmah.
Ali nisam mogao, nisam htio ništa da joj kažem dok s njim ne razgovaram.
Požurivala me, razbijajući moje kolebanje:
— Ne bih zaboravila učinjenu uslugu. Stalo mi je da se ne diže buka oko naše porodice.
Čime bi vratila uslugu, veliki Bože!
Ustani, Ahmede Nurudine, ustani i izađi.
— Javiću ti — rekao sam, utirući put za ponovno viđenje.
— Kada?
— Čim Hasan dođe.
— Vraća se za dan, dva.
— Onda za dan, dva.
Ustali smo u istom času.
Nјena lijepa ruka nije se podigla da sakrije lice. Bili smo u zavjeri.
Nešto se ružno desilo među nama, i nisam bio siguran da sam ostao potpuno čist.
3.
Moj Bože, oni ne vjeruju!
Nemir me strplјivo čekao, kao da sam ga ostavio pred ovom kućom, i opet ga uzeo kad
sam izašao.
Samo je sad bio složeniji nego maloprije, obogatio se, otežao, postao neodređeniji.
Nikakvo zlo nisam učinio, ali je ostalo sjećanje na muklu tišinu, neproziran mrak, čudna
svjetlucanja, mučno čekanje, ružnu napetost, skrivene i smiješkom ulјepšavane misli,
stidne tajne, i činilo mi se da sam nešto promašio, da sam u nečemu pogriješio, ali ne znam
u čemu, ne znam kako, ne znam a nisam miran. Teško sam podnosio taj osjećaj
nelagodnosti, uznemirenost kojoj nisam mogao da odredim uzrok. Možda zato što nisam
pomenuo brata, što nisam nastojao da o njemu govorimo. Ali to sam učinio namjerno, da
ništa ne pokvarim. Ili što sam prisustvovao ružnom razgovoru i čuo ružne namjere, a nisam
se suprotstavio, nisam uzeo u zaštitu nevina čovjeka; samo, ja sam imao svoje razloge
važnije od svega toga, i ne bi bilo pravo da sebi predbacujem previše. Čemu god sam se
približio, našao sam opravdanje, a tegoba je ipak ostala.
Bila je mjesečina, krhka i svilena, nišani na mezarlucima bjelasali su se toplo, između
kuća čučorila je razbijena moć, po sokacima i avlijama uznemireno se kretao mladi svijet,
čuo se kikot, i daleka pjesma, i šapat, izgledalo je da u ovoj đurđevskoj noći kasaba cepti u
groznici. I odjednom, bez ikakva razloga, osjetih da sam izdvojen iz svega ovoga. Neprimjetno
se uvukao u mene strah, sve je počelo dobijati čudne razmjere, nisu to više bila poznata
kretanja, ni poznati lјudi, ni poznata kasaba. Nisam ih nikad vidio ovakve, nisam znao da se
svijet može toliko izobličiti za dan, za sat, za tren, kao da se uzbunila vilenjačka krv, i niko
je utišati ne može. Vidio sam ih po dvoje, čuo po dvoje, bili su iza svih taraba, iza svih
kapija, iza svih zidova, nisu se smijali kao drugih dana, ni gledali, ni razgovarali, glasovi su
im prigušeni, teški, vrisak se probija kao munja u ovoj oluji što prijeti, vazduh je natoplјen
grijehom, noć ga je puna, poletjeće noćas vještice s kikotom iznad krovova polivenih
mlijekom mjesečine, i niko neće ostati razuman, buknuće lјudi strašću i bijesom, ludošću i
želјom da se upropaste, odjednom, svi, kuda ću ja? Trebalo bi se moliti, tražiti milost od
Boga za sve griješne, ili kaznu, da ih urazumi. Obuzimala me srdžba, kao groznica, kao
nastup. Zar ništa ne pomaže sve što činimo? Je li riječ božja koju propovijedamo mutava i
glinena, ili je uho njihovo gluho za nju? Je li prava vjera u njima toliko slaba da se ruši kao
trula ograda pred krdom divlјih strasti?
Iza taraba su se čuli vreli glasovi djevojaka što su spremale miloduh i crvena jaja u
bakrače pune vode, da se u ranu zoru izmiju, kao divlјači vjerujući čarolijama cvijeća u noći.
Sram vas bilo, govorio sam u drvenu tarabu, sram vas i stid bilo. Čiju vjeru vjerujete?
Kojim se šejtanima predajete?
Uzalud je bilo išta činiti i govoriti te večeri, luđe od drugih. U ponoć otići će ove djevojke
pod vodenice i gole se kupati na vodenoj maji što je rasipa vodenični točak, i šejtani, što tad
ustaju sa svojih legala, rutavim šapama plјeskaće ih po vlažnim butinama, sjajnim od
mjesečine.
Idite kući, kažem mladićima što nailaze, obijesni. Sutra je Đurdev, kaurski svetac, nije
naš. Ne činite grijeha.
A njima je svejedno, i cijeloj kasabi je svejedno, niko im ovu noć ne može oduzeti.
To je staro pravo na grijeh u jurjevskoj noći. Čuvaju ga mimo vjere, i protiv nje, pogani u
ova dvadeset četiri sata razbludnog mirisa miloduha i lјubavi, miloduha što griješno miriše
na ženu i lјubavi što miriše na miloduh ženskih bedara. Grijeh je prosut u tom spregu dana
i noći, štedro, kao iz ogromnog vedra, iz zatvorenih mijehova želјe. Vuče se staro tuđe
vrijeme za nama, jače od nas, javlјajući se u pobuni tijela, koja kratko traje, a pamti se do
slјedeće pobune. Tako i ne prestaje, i sve ostalo je privid, sve što je između tih iskonskih
pobjeda grijeha. I nije toliko nevolјa u razbludnosti već u vjekovnom trajanju tuđeg zla, jačeg
od prave vjere. Šta smo učinili, šta smo postigli, šta smo srušili, šta izgradili? Da li se
uzalud ne borimo protiv prirodnih nagona, jačih od svega što može da poludi razum? Da nije
suviše suho i neprivlačno, ono što dajemo u zamjenu za sočno drevno divlјanje? Čime se
suprotstavlјamo čarima pradavnih doziva? Hoće li nas osvojiti daleki divlјi preci i vratiti na
svoje vrijeme? Ništa drugo ne želim već da moje strahovanje bude gore od istine, ali se bojim
da je pogled moje uznemirene duše bistriji nego u moje braće kojima je bliži ovaj svijet od
onoga. Nikoga ne tužim, Bože koji sve znaš, i budi milostiv i meni, i njima, i svima griješnim
lјudima.
Zapamtio sam tu noć, zapamtio bih je po vrelini kojom me gušila i po praznini kojom me
istrugala tuđa strast, da ništa drugo nije bilo. Ali Bog je htio da ona bude drukčija od
ostalih, da se u njoj sluči, kao na dugo pripremanom sretanju, sve što je rascijepilo moj
život na dvije polovine, i da me odvoji od svega što sam bio četrdeset mirnih godina.
Vraćao sam se prema tekiji, pogružen, utučen, možda jedini nesrećan čovjek te večeri u
kasabi, izmučen nemirom izmijenjenih sokaka, pritajenom mjesečinom, bezrazložno
oživjelim strahom, nesigurnošću kojom me ispunjavao svijet, kao da sam prolazio između
zapalјenih kuća, i mirna zaspala tekija je izgledala kao želјeno utočište, čiji će me debeli
zidovi vratiti tišini koja mi je potrebna i miru koji neće biti gađenje. Proučiću jasin i u
molitvi uspokojiti uzdrhtalu dušu, što pati teže nego što je Bogu drago. Jer pravi vjernik ne
smije pasti u očajanje i malodušnost. A ja, griješan, bio sam toliko malodušan da sam i
zaboravlјao razlog što sam ga našao na putu, i vraćao ga naporom svijesti, da ima za što da
se drži moj nemir. Htio sam da žilavi paganski grijeh bude i jedini razlog, kako bih druge
ostavio u tami.
Nije trebalo da jurim vještice te noći po sokacima, nije mi bilo stalo do tuđeg grijeha, ali
sam htio da okrenem misli od brata i od iskušenja koje mi je poslato, a uspio sam samo da
se vratim nespokojan i zatrovan.
U drugim noćima ostajao bih često na mjesečini nad rijekom, puštajući da me polako
osvaja tiho palucanje sjećanja, ili nejasnih želјa, znao sam kad to smijem, kad god je u meni
vedri mir koji ne prijeti burama. Ali kad sam naslućivao makar i nagovještaj uzburkanosti,
stješnjavao sam se u četiri zida svoje sobe, i prisilјavao se da idem poznatom tvrdom stazom
molitve. Ima u njima nešto prisno zaštitničko, kao u starim porodičnim stvarima koje su
postale neprijeteći dio nas samih, one su priznata i primlјena utjeha, smiruju i umrtvlјuju
opasnu misao što ponekad bez naše volјe oživi u nama, vjerujemo im ne misleći, svoju
slabost stavlјamo pod zaštitu njihove prastare snage, umanjujemo svoje lјudske brige i more
navikom da ih mjerimo vječnim mjerilima, i stavlјajući ih tako u neravnopravan položaj,
svodimo ih na neznatne razmjere.
Te noći nisam mogao da ostanem u bašči, potrebno mi je bilo da se odvojim, da
zaboravim, a ovdje se sve nametalo kao izazov. Mjesečina je ledena i kao da je zaudarala na
sumpor, cvijeće je mirisalo prejako, razdražujuće, počupati bi ga trebalo, pogaziti nogama,
da ostane samo čkalј i pusta ledina, da ostane mezarje, bez oznaka, da ne podsjeća ninašto,
da ostane gola lјudska misao, bez slika, bez mirisa, bez veze sa stvarima oko nas, i rijeku bi
trebalo zaustaviti da ne žubori podsmješlјivo, i ptice podaviti po krošnjama i pod strehama
da ne čučore besmisleno, i porušiti sve vodenice pod kojima se kupaju gole djevojke,
zagraditi sokake, zakovati kapije, silom utišati život, da ne buja zlo.
Urazumi me, Bože.
Nikad nisam s takvim nerazumnim bijesom mislio o lјudima i životu. Uplašio sam se.
Odakle ta želјa da ničega ne bude?
Htio sam da uđem u sobu, morao sam da uđem, a nisam mogao. Čudnom snagom
zadržavala me noć koju sam mrzio, jača od mene. A kad sam se već predao, osjetio sam da
me utišala. Savladala me blagim nasilјem tihih zvukova, snenih i samo sebi važnih,
svjetlucavim mrakom što je treperio u jedva vidlјivom kretanju, u neobičnim sjenkama i
oblicima, u mirisima što su prodirali duboko u krv i postajali dio mene, mirisalo je životom
što se sitnim glasićima i pokretima spliće u nešto jako, jače od svega što bih htio, neodvojivo
od mene, isto što i ja sam, još nepronađen a želјan, zaboravio sam da je maločas mjesečina
bila ledena i da je mirisala sumporom, to je bio samo strah od nje, sad ga nema, i mirno
svjetlo je nada mnom i nad svijetom, trag nečega u meni, nečega što je moglo biti i što je
bilo, nečega što će biti ako ustrajem u ovom praznom stanju, bez odbrane i bez zaštite, sa
dignutom ustavom navike i svijesti i volјe. Ili će iz crnih podruma moje krvi suknuti
nepoznate želјe, i biće kasno kad izađu, nikad više neću moći misliti da su pomrle ili
ukroćene, i nikad više neću biti ono što sam bio. A činilo mi se da nemam snage da ih
zaustavim, da ih vratim u tamu njihovog prinudnog boravka, nisam to čak ni želio. Nejasno
mi je kakve su, znao sam samo da su veoma snažne. Nevine nisu, sigurno, ne bi se krile.
U tom času nemoći i čekanja, a želio sam da potraje, Bog me spasao od opasnog
razgrađivanja. Kažem Bog, jer slučaj ne bi mogao biti tako tačan, tako izračunato
predusretlјiv, da dođe baš u onom neuhvatlјivo malom djeliću vremena kad su nepoznate
snage u meni počele da rastu, nepoznate, još neobasjane mojim unutrašnjim vidjelom, ali
nagomilane i upola oslobođene. Poslije, dok sam razgovarao sa Mula-Jusufom, drago mi je
bilo što se nisu otele, ali sam žalio što nisam vidio kakve su. Zato sam bio rastresen, u sebi,
pred drugima sam naučio da se krijem.
Prišao je tiho, čuo sam ga tek kad je zaškripao pijesak pod njegovim opreznim nogama, i
kad me oprlјio njegov stišani dah. Znao sam odmah ko je, i ne okrećući se, jer niko ne gazi
tako nečujno, suviše je rano usvojio oprezan korak.
— Jesam li te omeo u razmišlјanju?
— Nisi.
I glas mu je tih, skriven, ali još nevješto, ptice pjevaju u njemu. I oči ga izdaju, svijetle su
i nemirne.
Ništa ga ne pitam, sam treba da kaže. Pristao je da nema ličnih tajni, osim onih koje
niko ne može saznati. Red u tekiji je strog, i zapamtio bih da nije rekao gdje se zadržao.
— Bio sam u Sinanovoj tekiji. Abdulah-efendija je govorio o spoznaji.
— Abdulah-efendija je mističar. On pripada bajramijskom redu.
— Znam.
— Šta je govorio?
— O spoznaji.
— To je sve što znaš? Nisi ništa zapamtio?
— Zapamtio sam stihove koje je tumačio.
— Čije stihove?
— Ne znam.
— Da čujem.
— »Tajnu božjeg jedinstva ne zna Ahriman. Pitaj Asafa, on zna. Može li vrabac pojesti
zalogaj kao Anka-ptica? Može li jedna testija zahvatiti vodu velikog mora?«
— To su Ibni Arebini stihovi. Govore da je spoznaja božje mudrosti moguća samo
odabranima, samo rijetkima.
— A šta ostaje nama?
— Da spoznamo ono što možemo. Ako vrabac ne može progutati zalogaj Anka-ptice,
uzeće ko
staviti večeras pod sedam katanaca da ne izgori u svojoj i tuđoj vatri, ugušiće ga ova
tekijska tišina, i samoća, zašto se ne vrati u noć i ne bude ono što je, teško će dočekati
daleku zoru, miloduh miriše večeras, nešto se dešava večeras, nešto je strašno večeras,
mjesec dugo neće zaći, po zgrudvanoj svjetlosti punoj omamlјujućih sjenki prštaće varnice
vodenih kapi pod vodenicama, pod johama, mjesec će sjati cijelu ovu noć, mjesec će zvati
cijelu ovu noć, otići treba, s njim, otići sam, otići i lutati, otići i ne vratiti se, otići i umrijeti,
otići i živjeti, ove noći što ostaje kad se sve gubi.
Eto, provalilo je.
Sigurno nije trajalo duže od trena, koliko očni kapak da se spusti, znao sam po tome što
je mladić stajao preda mnom sa sleđenim odsutnim smiješkom, ništa nije čuo, ništa osjetio
od orlјave u meni, nezačuđen ludilom što me iznenada obuzelo. Došlo je, kao buna, poslije
muke i straha zbog brata, poslije sumnji što su me uzdrmale u korijenu, provalila je sila
života što čeka da se poruše temelјi koje smo gradili, i kao bujica odnijela dugo njegovane
zasade, ostavivši krš i pustoš. Nisam mogao tada, u tom času zaprepaštenja, da sudim sebi,
ni da se kajem, ni da se molim, suviše je još sve bilo vrelo. Kao da je grom udario i sprlјio
me, oduzevši mi snagu.
Idi, rekao sam mu tiho. Idi, rekao sam. Možda nisam ni rekao, ali on je razumio, po
micanju usana, ili po pokretu ruke, jer je želio da ode, i otišao je, ne žureći, da ne pokaže
nestrplјenje koje ga je sigurno gonilo da što prije ostane sam s onim što je donio u očima.
Idi, rekao sam, jer on je bio svjedok moje slabosti, nesvjestan, slijep i gluh, ali ja znam da je
bio tu, i nisam želio da ga se stidim. Ni da ga mrzim. Htio sam da ostanem sam sa sobom.
Znao sam za nemire i uzbune u sebi i ranije, ali to je nailazilo i odlazilo, kao trenutno
gublјenje svijesti, kao neobjašnjivi prkos redu u sebi. Bila su to kratka posrtanja, koja nisu
ostavlјala traga. A te noći činilo se da me zadesila potpuna pometnja, da su sve veze
popucale u meni, i da nisam ono što sam bio. Sagledao sam jednu svoju mogućnost, koja bi
mogla da postane razorna, ako ustraje.
Prvo što sam osjetio bio je strah, još dalek, ali dubok, siguran, kao izvjesnost da ću
platiti taj trenutak. Kazniće me Bog mukom savjesti, i neću dugo čekati da se javi. Možda
ove noći, možda sad.
Ali se ništa nije desilo. Stajao sam na istom mjestu, nogama ukopan u pijesak baštenske
staze, rastresen i umoran, jedva još vreo od vatre što je buknula u meni. Oprosti mi, Bože,
šaptao sam nesvjesno, bez učešća, ne sjećajući se molitve koja bi mi u tom času mogla
pomoći.
Odmaknuo sam se sa tog mjesta, kao da sam bježao, i stao uz ogradu nad rijekom.
Činilo mi se da nijedne misli u meni nema, da su mi čula pretrnula od udara. Ali za
čudo, bio sam svjestan svega, osjetlјiviji i prijemlјiviji za sve oko sebe nego maloprije. Uho je
hvatalo zvonke šumove noći, jasne i prečišćene, kao da su se odbijali od stakla. Razlikovao
sam svaki posebno a svi su se opet slivali u zajedničko brujanje, vode, ptica, lakog vjetra,
izgublјenih dalekih glasova, tihog hujanja noći što se lagano giba pod udarima nepoznatih i
nevidlјivih krila. I ništa mi sve to ne smeta, ne uznemiruje me, htio bih da je više tih
glasova, šumova, brujanja, lepeta, da je više svega, izvan mene, možda sam i čuo tako jasno
da ne bih slušao sebe.
Bilo je to vjerovatno jedini put u životu da su se glasovi i šumovi, da su se svjetlo i oblici,
javlјali kao ono što jesu, kao zvuk, šum, miris, obličje, kao znak i objava stvari izvan mene,
jer sam slušao i gledao izdvojen, neumiješan, bez tuge i bez radosti, ne kvareći ih i ne
popravlјajući, živjeli su sami, bez mog učešća, neizmijenjeni mojim osjećanjima. Tako
samostalni, istiniti, nepretoplјeni u moju misao o njima, ostavlјali su pomalo ravnodušan
utisak, kao tuđa neprepoznata stvar, nešto što se dešava, što biva mimo svega, zaludno i
nepotrebno. Isklјučio sam se, i bio isklјučen, odvojen od svega oko sebe, i svijet je prilično
avetinjski, živ ali ravnodušan. A i ja sam osamostalјen i neprobojan.
Nebo je ispražnjeno i pusto, nije ni prijetnja ni utjeha: gledao sam ga tako izmijenjeno,
izvrnuto i razbijeno u vodi, blizak odsjaj a ne tajanstveno prostranstvo. Odsjevi kamenih
bjelutaka vidjeli su se u bistroj vodi, kao trbusi riba što spavaju ili umiru na plitkom dnu,
pritajeni i nepomični poput mojih misli, ali one će isplutati, neće ostati na dnu mene. Pa
neka ih, neka ustanu kad ožive, kad budem mogao da ih primim sa značenjem koje nije
samo nagovještaj. Za sad su mirne, i možda moja čula blago piruju, u zatišju, za koje ne
znam koliko će trajati, svoja i oslobođena. Za čudo, čula su čista i nevina kad ih ja ne
opterećujem nasilјem misli, ili želјa, oslobađala su i mene i vraćala me u mir, u neko daleko
vrijeme koje možda nije ni postojalo, toliko je lijepo i čisto da ne vjerujem u njegovo bivše
postojanje, iako ga sjećanje nosi. Najlјepše bi bilo ono što je nemoguće, vratiti se u taj san, u
nesaznano djetinjstvo, u zaštićeno blaženstvo toplog i tamnog praizvora. Nisam osjećao tugu
i ludost takve žudnje, koja nije želјa, jer je neostvariva i kao pomisao. Lebdjela je u meni kao
stišana svjetlost, okrenuta nekud unazad, u nemoguće, u nepostojanje. I rijeka je tekla
unazad, sitni nabori vode okovani srebrom mjesečine nisu oticali, a rijeka je opet tekla
svome izvoru, kamena riba bijelog trbuha isplivala je na površinu, a rijeka je opet tekla
svome izvoru.
Tada mi je došlo do svijesti da to oživlјava moja misao, počinjući da preobraća ono što
vidim i čujem u bol, u sjećanje, u neostvarive želјe. Iscijeđeni sunđer moga mozga počeo je
da se natapa. Vrijeme odvajanja bilo je kratko.
4.
Zar mislite da će čovjek postići ono što želi?
Na sokaku, pored tekijskog zida, zaraslog u bršlјan, čuli su se koraci. Nisam obratio na
njih nikakvu pažnju, jedva sam ih i zapazio, po nečemu što je moglo da izgleda neobično, ali
je utisak ostao sasvim površan, neprovjeren, rastresenost mi nije dopuštala da povežem
pojavu i mogući uzrok. Nije me se ticalo ni ko je mogao da prolazi u to kasno pretponoćno
doba pored tekije, poslјednje kuće na izlasku iz kasabe. Ništa se u meni nije pokrenulo,
nikakav predosjećaj, nikakva slutnja, ti koraci su imali značaja koliko i let noćnog leptira, i
ništa me nije upozoravalo da bi mogli biti presudni u mome životu. Kakva je to šteta i kakvo
čudo što čovjek ne osjeća ni najneposredniju opasnost koja mu prijeti. Da sam znao,
zatvorio bih teški mandal na kapiji, i ušao u kuću, neka se tuđe sudbine rješavaju bez
mene. Ali nisam znao, i nastavio sam da posmatram rijeku, nastojeći da je vidim kao
trenutak ranije, nju samu, bez sebe. Nisam uspijevao, skoro će ponoć, pomalo sam
sujevjerno išao u susret tom času buđenja duhova svakakvog mraka, očekujući da se nešto
desi i od ove moje tišine, dobro ili zlo.
Koraci su se vratili, tihi, tiši nego maloprije. Nisam znao kakvi su, a bio sam siguran da
su isti. Nešto u meni je znalo, uho je zapazilo neobičnost o kojoj nisam razmišlјao, i
zapamtilo je: jedan korak je oprezan, drugi nečujan, možda čujan samo zato što je bilo
nemoguće zamisliti da neko ide na jednoj nozi, pa sam sam stvarao privid tog drugog
nepostojećeg koraka. Noćobdija se nije čuo, je li to poranio neki jednonogi duh?
Koraci su zastali pred kapijom, onaj stvarni, tih i oprezan, i moj, nečujni.
Okrenuo sam se i čekao. Počeli su da me se tiču, nametnuli su se jezom. Još sam mogao
da priđem kapiji i da gurnem mandal, a nisam to učinio. Mogao sam da se prislonim na
crvotočno drvo vrata i da čujem diše li taj neko ili je odletio ili se pretvorio u mrak. Čekao
sam, pomagao slučaju nemiješanjem.
Sokakom su se čuli koraci, više ih je, u trku, užurbani i usoplјeni. Hoće li im se
jednonogi pridružiti, ili ga više nema?
Kapija se otvorila, i neko je ušao.
Stao je na kamenu ploču dovratka i naslonio se leđima na široka vrata, kao da je
klonuo, ili ih drži da se ne otvore. Bio je to nesvjestan i uzaludan pokret, njegovo krhko
sitno tijelo nikoga ne bi zadržalo.
Dva drveta su bacala sjenku na kapiju, a on je stajao u procijepu svjetla, kao osuđen,
izdvojen, izložen, a sigurno bi volio da se skloni u najgušću tamu. Ali nije smio da se makne,
koraci su u trku prošli pored kapije, protutnjali kaldrmom, pa se utišali kod okuke u
sutjesci, tu je arnautska straža, sigurno su gonioci pitali za ovog što stoji razapet na
vratima. Znali smo i ja i on da će se gonitelјi vratiti.
Gledali smo se, nepomični na svojim mjestima, i ćutali. Preko cijele širine vrta vidio sam
na ploči dovratka jednu njegovu bosu nogu, i lice bjelјe od tekijskog zida. U tom bijelom licu,
u nemoćno razapetim rukama, u ćutanju, bio je užas čekanja.
Nisam se micao, nisam govorio, da ne poremetim tu uzbudlјivu igru gonjenja i bježanja.
Što je naš položaj postajao nemogućniji, čekanje je postajalo sve napetije. Osjećao sam da
sam uvučen u nešto neobično, teško i surovo, nisam znao ko je od njih surov, ovaj što bježi
ili ovi što gone, nije mi bilo ni važno tada, hajka je mirisala na krv i smrt, i sve se rješavalo
pred mojim očima. Sinulo mi je u mislima da se to zapleo u krvav čvor sam život, možda
malo prejako, sabijeno, preblizu, izraženo grubo, a uvijek isto, u svim malim i velikim
gonjenjima, koja ne prestaju. Nisam bio ni na jednoj strani, a moj položaj je izuzetno važan.
Uzbuđivalo me što sam mogao da budem sudija, i samo jednom glasnom riječju sve da
presudim. Sudbina ovog čovjeka bila je u mojim rukama, ja sam mu bio sudbina, nikad
nisam osjetio toliko moći u onome što sam mogao da učinim. Nisam ga odao, a nevin
pozdrav ili tihi kašalј mogli su da ga upropaste, ne zato što me njegove oči, koje sa svog
mjesta i ne vidim dobro, sigurno preklinju za milost, ni što bi to možda bilo nepravedno, već
što sam htio da se igra produži, da budem gledalac i svjedok, užasnut i uzbuđen.
Gonioci su se vratili, ne više u trku, hodom, zbunjeni, bijesni, jer se sve zaplelo, sad oni
više nisu samo progonitelјi već i krivci: njegovo bjekstvo značilo bi njihovu osudu. Ovdje se
ništa nije moglo riješiti mirno, ishod mora biti ružan, ma kakav da je.
Ćutali smo svi koji smo bili upleteni u ovu igru, ja, gonjeni, i gonitelјi. Samo su arnautistražari, na bentu u tjesnacu, pjevali otegnutu pjesmu iz svoga zavičaja, i ta strana tužalјka,
što je ličila na divlјi jecaj, činila je naše ćutanje još težim.
Koraci su se približavali, utišani i neodlučni, počeo sam da ih pratim sa dubokom
napregnutošću, pomalo i gonilac i gonjeni, jer nisam ni jedno, strasno sam želio da bude
uhvaćen i da pobjegne, čudno se miješao u meni strah za gonjenog i želјa da viknem gdje se
nalazi, i sve se to pretvaralo u mučno uživanje.
Gonitelјi su zastali pred vratima, prestao sam da dišem, damara nabijenih nestrplјenjem
proživlјavao sam taj trenutak koji je rješavao i moju sudbinu.
Ni gonjeni sigurno nije disao, samo ga je tanka daska dijelila od gonilaca, ni pedalј
razmaka nije ih razdvajao, a bili su daleko, kao planinom razdijelјeni, oni neznanjem, on
nadom. Ruke su mu još razapete, a lice blјešti kao fosfor. Od uzbuđenja počele su da se
mute pred mojim očima račve njegovih ruku i nogu, ali je bijela mrlјa lica ostala kao
znamenje njegove groze.
Hoće li gonioci otvoriti kapiju i ući? Hoće li mu se omaknuti noga na glatkom kamenu, i
upozoriti ih? Hoću li se nakašlјati, od uzbuđenja, i dozvati ih? Opirao bi se samo tren, borila
bi se dva očaja, a njih je više, i našli bi se oči u oči. To bi mu bio kraj, oborili bi se na njega,
sa surovošću zbog straha i srdžbe što su ga izgubili, i zbog sreće što su ga našli. Ja bih
gledao, zgađen raspletom, i molio bih samo da odu iz tekijske bašče. Ali toga časa osjećao
sam se kao gonjeni, slučajno, jer se moglo desiti da mislim i kao gonitelјi, a možda i nije
slučajno, Nјega sam vidio i želio da nevidlјivi lјudi odu ispred kapije, da ne vidim ružni kraj.
Činilo mi se da ta moja želјa pomaže čovjeku što se tako nemoćno bori za život da mu daje
neke izglede na sreću.
I zaista, kao da je moja napregnuta volјa djelovala, koraci su se odmaknuli od kapije, pa
zastali u neredu, neko od njih nije siguran da li bi trebalo pokušati, još su mogli da se vrate,
ali nisu, krenuli su niz sokak, prema kasabi.
Čovjek je još stajao u istom položaju, ali je sigurno ukočenost njegovih mišica popuštala,
i što se koraci više udalјuju, snaga mu je sve slabija.
Dobro je što se tako svršilo. Da su ga uhvatili, ili tukli preda mnom, ostala bi mi surova
slika dugo u pameti, a moglo bi da se javi i kajanje što sam u jednom trenutku bio spreman
da im ga predam, i što sam uživao, bolno, ali uživao, u tom lјudskom lovu. Ovako će
kajanje, ako se i javi, biti slabije.
Nisam mislio ko je kriv a ko prav, čak me se nije ni ticalo, lјudi raščišćavaju svoje
račune i krivica se lako nađe, a pravda je pravo da učinimo ono što mislimo da treba, i onda
pravda može da bude sve. I krivda isto tako. Dok ništa ne znam, nema ni određenja, i neću
da se miješam. Doduše, već sam se umiješao, ćutanjem, ali to je miješanje koje me ne
opovrgava, uvijek mogu da ga opravdam razlogom koji će mi biti najpogodniji, ako istinu
saznam.
Pošao sam prema tekiji, ostavlјajući čovjeka samome sebi, sad može da učini što mu je
drago. Hajka je minula, neka ide svojim putem. Gledao sam preda se, u pijesak staze i
zelene rubove trave, da ga isklјučim, da pokidam i one tanke niti veze što je postojala među
nama samo tren ranije, da ostane ono što je, nepoznati, s kojim se ne ukrštaju ni moje oči
ni moj put. Ali, i ne gledajući, vidio sam mu bjelinu košulјe i blјedilo lica, možda u sebi, po
sliči koju pamtim, vidio sam da je opustio ruke i sastavio noge, nije više napregnut, ni
svezan u čvor drhtavih živaca što žive samo za taj čas trajanja koji odlučuje život ili smrt,
već čovjek riješen trenutne muke, da bi bio oslobođen za misao o onome što ga čeka. Jer,
znao sam, ništa nije odlučeno između njega i onih što ga love, samo je produženo, odgođeno
na nepoznato vrijeme, možda samo na slјedeći čas, jer on je bio osuđen da bježi a oni da ga
hvataju. A onda mi se učinilo da je podigao ruku, neodlučno, jedva je odvojivši od tijela, kao
da je htio da me zaustavi, da mi nešto kaže, da me privoli da se umiješam u njegovu
sudbinu. Ne znam jesam li to vidio i je li to zaista učinio, ili sam pogađao pokret koji bi
mogao, koji je morao da učini. Nisam se zaustavio, nisam htio da me se više tiče. Ušao sam
u tekiju, okrenuvši klјuč u zarđaloj bravi.
U sobi sam još čuo taj škripavi zvuk kojim sam se odvojio. Za njega je to bilo
oslobođenje, ili možda još veći strah, konačna usamlјenost.
Osjećao sam potrebu da uzmem knjigu, Kur-an, ili neku drugu, o moralu, o velikim
lјudima, o svetim danima, umirila bi me muzika poznatih rečenica kojima vjerujem, o
kojima čak ne mislim, nosim ih u sebi kao krvotok. Nismo ga svjesni, a sve nam je,
omogućava da živimo i dišemo, drži nas uspravne, daje svoj smisao svemu. Uvijek me je
čudno ulјulјkivala ta povorka lijepih riječi o stvarima koje znam. U tom poznatom krugu
kojim se krećem, osjećam se siguran, bez busija kojima prijete lјudi i svijet.
Samo, nije dobro što sam htio da uzmem ma koju knjigu, i što sam tražio zaštitu
poznatih misli. Čega sam se bojao? Od čega sam htio da pobjegnem?
Znao sam, onaj čovjek je još dole, u bašči, čulo bi se da je otvorio kapiju. Nisam upalio
svjetlo, stajao sam u žutoj tami sobe, s nogama u mjesečini, i čekao. Šta sam čekao?
Bio je još dole, sve je u tome. Dosta što ga je tekija spasla, treba da ode. Zašto ne odlazi?
U sobi miriše na staro drvo, na staru kožu, na staro disanje, sjenke su samo prolazile
njome, ponekad, već mrtvih mladih djevojaka, navikao sam na njih, tu su živjele prije mene.
A sad se u ovaj stari mir, u ovo staro sklonište uselio nov, nepoznat čovjek sa bijelom
mrlјom lica, i sa rašlјama nogu i ruku, što je, u muci, sam sebe razapeo na vratima. Znao
sam da je promijenio položaj, vidio sam kako mu se tijelo opustilo, kao da mu je odjednom
polomlјen cijeli splet kostiju, i to je bilo novije, i važnije, i bolnije, a ja sam pamtio njegov
raniji grč i napor, njegovu napetost, koja živi, bori se, nikome se ne da, pamtio sam razapete
opruge njegovih mišica sposobnih na čudo. Više sam volio tu sliku nego onu drugu,
porušenu. Od nje sam se više nadao, lakše me oslobađala, obećavala da se osloni na vlastite
moći. Druga je bila zavisnost, nenadanje, potreba za osloncem. Sjetio sam se onog viđenog,
ili neviđenog pokreta, kojim je želio da okrene moje oči prema svojima. Zvao me, molio da ne
prođem pored njega i pored njegova straha kao da me se ništa ne tiče. Ako to nije učinio,
ako sam ja samo zamislio taj neizbježni pokret života koji se brani i zove u pomoć, onda je
ostao potpuno bez snage, a sad i bez nade. Šteta što ništa ne znam o tom čovjeku. Ako je
kriv, ne bih mislio o njemu.
Prišao sam prozoru, i uplašio se mjesečine što mi je udarila u lice. Kao da me je
prokazala. Pogledao sam, sa strane, nije ga više bilo na kapiji, otišao je. Pogledao sam
slobodnije po bašči, da je vidim pustu. Ali nije otišao. Stajao je pod drvetom, u sjeni,
prilijeplјen uz drvo. Opazio sam ga kad se pomaknuo, i njegove noge su u mjesečini, sjena
ga je sjekla iznad kolјena.
Nije gledao u kuću, ni u prozor, od mene više ništa nije očekivao. Osluškivao je prema
sokaku, čuo je sigurno čak i korak mačke, meškolјenje ptice, svoj utišan dah. Pogledao je u
krošnju drveta, i ja za njegovim pogledom: lagano se njihala pokrenuta ponoćnim vjetrom.
Da li je molio da se utiša ili je proklinjao njeno šuštanje? Jer više nije mogao da raspozna
š
na mirise ponekad, cijela zemlјa vonja nepodnošlјivo i guši me, dolazilo je to iznenada, sa
uzbuđenjem, izgleda, iako ne znam kakve to međusobne veze može da ima.
Stajao je u spletu šiblјa, ne bih ga našao da nisam znao gdje je, lice mu je bez crta,
potrto polusjenom, on mene bolјe vidi, otkriven sam svjetlom, pa mi se čini da sam go, a ne
mogu da se zaklonim. Pretvorio se u šiblјe, izrastao u grane, počeće da se njiše pod vjetrom
noćnikom što kroz tjesnac silazi s planine.
— Treba da ideš — rekao sam šapatom.
— Kuda?
Glas mu je čvrst, dubok, kao da nije onaj sitni čovjek preda mnom.
— Odavdje. Svejedno kuda.
— Hvala ti što me nisi odao.
— Neću da se miješam u tuđe stvari, zato i želim da odeš.
— Ako me otjeraš, umiješao si se.
— Možda bi bilo najbolјe.
— Jednom si mi pomogao. Zašto da to sad pokvariš? Moglo bi ti nekad zatrebati lijepo
sjećanje.
— Ništa ne znam o tebi.
— Sve znaš o meni. Gone me.
— Sigurno si im zlo učinio.
— Nikakvo zlo nisam učinio.
— Šta misliš sad? Ne možeš ostati ovdje.
— Pogledaj, je li stražar na mostu?
— Jest.
— Čekaju me. Svuda su okolo. Zar me goniš u smrt?
— Derviši ustaju rano, vidjeće te.
— Skloni me do sutrašnje večeri.
— Putnici mogu da naiđu. Namjernici.
— I ja sam putnik namjernik.
— Ne mogu.
— Onda zovni stražare, tu su, iza zida.
— Neću da ih zovem. I neću da te sklonim. Zašto da ti pomognem?
— Nizašto. I skloni se, tebe se ovo ne tiče.
— Mogao sam da te upropastim.
— Nisi imao snage ni za to.
Zbunio me, nisam bio spreman na ovaj razgovor. Najviše me iznenađivalo, iz riječi u
riječ, to što sam očekivao da susretnem sasvim drukčijeg čovjeka. Prevarila me slika
razapetih ruku i nogu na kapiji. Zamišlјao sam ga, prema žalјenju, prema bijeloj mrlјi lica,
prema slaboj odbrani tanke daske, kao jadnog, uplašenog, izgublјenog čovjeka, mislio sam
čak da znam kakav mu je i glas, drhtav, nesiguran, a sve je bilo drukčije. Vjerovao sam da
će ga smekšati jedna moja riječ, da će ponizno gledati u mene, jer je bio u bezizlaznom
položaju, jer je zavisio od moje zle ili dobre volјe. A njegov glas je miran, čak nije ni srdit,
činilo mi se da zvuči gotovo veselo, podsmješlјivo, izazovno, da ne odgovara ni nabusito ni
ponizno već ravnodušno, kao da je iznad svega što se dešava, kao da zna nešto što ga čini
sigurnim. Toliko je iznevjerio moja očekivanja, da sam sigurno i pretjerivao u ocjeni njegove
mirnoće. Začudilo me i kako je tražio da ga sklonim, kao da je to najobičnija stvar, usluga
koja bi mu dobrodošla ali nije presudna. Molbu, ili zahtjev, nije ponovio, lako je odustao,
nije se lјutio što sam ga odbio, nije ni gledao u mene, osluškivao je, malo podignute glave,
ne očekujući više moju pomoć. Ne očekujući više ničiju pomoć, znao je da mu sad niko ne
smije pružiti ruku, da nema ni rođaka ni prijatelјa ni poznanika, osuđen da bude sam u
nesreći. Oko njega i njegovih gonitelјa ostavlјen je prazan prostor.
— Sigurno misliš da sam rđav čovjek.
— Ne mislim.
— Nisam. Ali ne mogu da ti pomognem.
— Svako svoje zna.
Ni to nije prijekor, ni pomirenost sa nesrećom, već primanje onoga što jest, neko drevno
gorko saznanje o nikakvoj volјi lјudi da pomognu osuđenom čovjeku, svih lјudi, i mene je
ubrojio u njih, i ne iščuđava se radi toga. To ga nije slomilo, nije mu oduzelo snagu, nije se
obazirao izgublјeno oko sebe, već vrlo sabrano, vrlo određeno, odlučan da se bori sam.
Upitao sam zašto ga gone. Nije odgovorio.
— Kako si pobjegao?
— Skočio sam sa stijene.
— Jesi li ubio koga?
— Nisam.
— Jesi li ukrao, oteo, učinio kakvu sramotu?
— Nisam.
Nije žurio da se opravda, nije se trudio da me ubijedi, odgovarao je na moja pitanja kao
da su suvišna i dosadna, ne cijeneći me više ni po dobru ni po zlu, ni kao opasnost ni kao
nadu: nisam ga izdao a neću da mu pomognem. Začudo, to prelaženje preko mene, kao da
sam drvo, žbun ili dijete, pogodilo je moju sujetu, nekako me obezličavalo i umanjivalo,
oduzimalo mi vrijednost ne samo u njegovim već i u mojim vlastitim očima. Nije me se ticao,
nisam znao o njemu ništa, nikad ga više vidjeti neću, a stalo mi je do njegova mišlјenja,
uvrijedilo me što se drži kao da me nema. Volio bih da se lјutio.
Napuštao sam ga, a uznemiravala me njegova samostalnost.
Stajao sam tako, i stajao, u mirisu dafine što me gušila, u đurđevskoj noći što je živjela
za sebe, u bašči što je postala svoj svijet, stajali smo, čovjek do čovjeka, bez radosti što smo
se sreli, bez mogućnosti da se razdvojimo kao da se nismo sreli. Mučno sam razmišlјao šta
da učinim s njim što se pretvorio u granje, da ne učinim zlo, da ne podržim tuđi grijeh, ne
znajući kakav je, želeći da se ne ogriješim o savjest a ne nalazeći rješenje.
Čudna je to bila noć, ne samo zbog onoga što se dešavalo, već kako sam to primao.
Razum je govorio da se ne miješam u ono što me se ne tiče, a umiješao sam se toliko da
nisam vidio izlaza, duga navika da vladam sobom odvela me u sobu a vratio sam se gonjen
nekom novom potrebom, tekijski i derviški red me naučio da budem tvrd a stajao sam pred
bjeguncem ne znajući šta da učinim, a to je već značilo da činim što ne treba. Svi su razlozi
govorili da ostavim čovjeka njegovoj sudbini, a išao sam s njim njegovim klizavim i opasnim
putem, koji nije mogao da bude i moj.
I još dok sam mislio o tome, tražeći pogodnu riječ da se izvučem, rekao sam nenadano:
— U tekiju te ne mogu uvesti. Bilo bi opasno i za mene i za tebe.
Nije odgovorio, nije me ni pogledao, ništa mu novo nisam rekao. Još je bilo vremena da
se povučem, ali već sam počeo da klizim i teško se bilo zaustaviti.
— U dnu bašče ima kućica — šapnuo sam — niko ne ide tamo. Tu držimo nepotrebnu
starudiju.
Tada me bjegunac pogledao. Oči su mu žive, nepovjerlјive, ali nimalo plašlјive.
— Skloni se dok ne odu. Ako te uhvate, nemoj reći da sam ti ja pomogao.
— Neće me uhvatiti.
Rekao je to s takvom sigurnošću, da mi se smučilo. Osjetio sam ponovo onu
uznemirenost zbog njegove samouvjerenosti, i pokajao se što sam mu ponudio sklonište.
Dovolјan je sam sebi, odstranjuje te: kao da me udario, odgurnuo pruženu ruku, siguran u
sebe do odvratnosti. Poslije sam se stidio te svoje narogušenosti (šta mu je ostalo drugo
nego da vjeruje u sebe!), uhvatio sam se u niskom osjećanju potrebe da nam lјudi budu
zahvalni, da se pokazuju maleni i zavisni, jer to stvara našu naklonost, hrani je, i povećava
značaj našeg djela i naše dobrote. Ovako ispada sitna i nepotrebna. Tada se, međutim,
nisam stidio, bio sam lјut, činilo mi se da sam se upustio u besmislenu stvar, ali sam pošao
kroz bašču prema oronuloj kućici skrivenoj šiblјem i zovikom. Bez radosti, bez svog
opravdanja, bez određene unutrašnje potrebe, a nisam mogao drukčije.
Vrata su bila otvorena, šišmiši i golubovi su tu stanovali.
Zastao je.
— Zašto ovo činiš?
— Ne znam.
— Već si se pokajao.
— Suviše si ponosan.
— Mogao si to i da ne kažeš. A čovjek nikad nije suviše ponosan.
— Neću da te pitam ko si i šta si učinio, to je tvoja stvar. Ostani tu, to je sve što mogu da
ti dam. Neka bude kao da se nismo ni sreli ni vidjeli.
— Tako je najbolјe. Idi sad u svoju sobu.
— Da ti donesem hranu?
— Ne treba. Već ti je krivo što si i ovo učinio.
— Zašto misliš da mi je krivo?
— Suviše oklijevaš, suviše razmišlјaš. Što god bi sad učinio, bilo bi ti krivo. Idi u tekiju,
ne misli više na mene. Prijavićeš me ako budeš mislio.
Je li to podsmijeh, ruganje, prezir? Odakle mu snaga da se tako drži?
— Ne vjeruješ mnogo lјudima.
— Skoro će zora. Ne bi bilo dobro da nas nađu zajedno.
Htio je da me se riješi, nestrplјivo je pogledao u nebo što se mijenjalo slutnjom
predjutarnjeg svjetla. A ja sam želio da mu postavim bezbroj pitanja, nikad ga više neću
vidjeti. Niko mi ne može odgovoriti, samo on.
— Još samo ovo: sam si, zar se ne bojiš? Uhvatiće te, ubiti, nemaš izgleda ninašto.
— Ostavi me na miru!
Glas mu je grub, prigušen od lјutine, bilo je zaista nepotrebno govoriti mu o onome što
je i sam znao, mislio je možda da sam zaista rđav čovjek, da pakosno uživam u njegovim
mukama. I vratio mi je, ravnom mjerom:
— Nešto te muči — rekao je s onom neočekivanom proniclјivošću koja me poražavala,
loveći me u mojim vlastitim gustišima. — Doći ću jednom na razgovor, kad ne bude opasno.
Idi sad.
Nije mi odgovorio na ono što me zanimalo, vratio me u mene sama. I kakav je odgovor
mogao da mi da? Kakve smo veze nas dvojica mogli da imamo? Čemu je mogao da me
pouči?
Otvorio sam prozor, zagušlјivo je u sobi. Sišao bih u bašču da njega nije bilo, da bez sna
dočekam zoru, kao što ću je dočekati i ovdje, nije daleko, ptice ranoranilice najavlјivale su je
sve gušćim pjevom, a nebo nad tamnim brijegom otvaralo je kapke, pokazujući modru
zjenicu. Drveće je sad sneno u vrtu, pokriveno maglicom tankog polumraka, uskoro će u
prvo svitanje i ribe početi da iskaču iz vode, volio sam taj jutarnji čas buđenja, kao da život
tek nastaje.
Čekao sam nasred sobe, s osjećanjem nemira, a nisam mogao da mu odredim uzrok,
gorak zbog onoga što sam učinio, i što nisam učinio, promašen te noći ispunjene prijetnjom
i strepnjom bez razloga.
Osluškivao sam svaki šušanj, šum ptičjeg krila, čuo ujednačen tok rijeke, a očekivao da
čujem njega, ili njih, kako idu po njega. Hoće li pobjeći, hoće li ostati, hoće li ga uhvatiti?
Jesam li pogriješio što ga nisam odao, ili što ga nisam sklonio u svoju sobu? Rekao mi je:
što god bi učinio, bilo bi ti krivo. Kako je mogao da pogodi i ono što ni meni samom nije bilo
sasvim jasno? Nisam htio da budem ni protiv njega, ni za njega, i našao sam srednje
rješenje, nikakvo, jer ništa nije bilo riješeno, samo je muka produžena. Moraću da stanem
na jednu stranu.
Bezbroj razloga bilo je i za jedno i za drugo, da ga uništim, ili da ga spasem. Derviš sam,
stojim na odbrani vjere, i reda, pomoći mu znači izdati svoja uvjerenja, izdati ono u što je
uloženo toliko godina moga čistog života. Nezgodno je i za tekiju, kad bi ga uhvatili, a još
nezgodnije ako bi se saznalo da sam mu ja pomagao, niko mi to ne bi oprostio, a sasvim je
vjerovatno da bi se saznalo, on bi kazao, iz pakosti ili iz straha. Nezgodno je i za brata. I za
mene i za brata. Pogoršao bih i svoj i njegov položaj, našla bi se neka veza i doslјednost u
tom postupku, ličilo bi na moju osvetu zbog brata, ili bi izgledalo kao pomoć drugome, kad
već bratu nisam mogao pomoći. Bilo je dosta razloga da ga predam vlastima, pa neka
izravna svoj spor sa pravdom kako zna.
A opet, čovjek sam, ne znam šta je učinio i nije moje da sudim, a i pravda može da
pogriješi, zašto da ga uzmem na dušu i opteretim se mogućim kajanjem. Bilo je dosta
razloga i da mu pomognem. Ali su bili nekako blijedi, nedovolјno uvjerlјivi, a što sam ih
izmišlјao i davao im značaj, bilo je samo zato da mi posluže kao zaklon ispred onog pravog,
jedino važnog: što sam pokušavao da njime riješim sebe. Naišao je upravo u času kad je
mogao da postane jezičac na kantaru moje koleblјivosti. Osudivši ga, predavši ga vlastima,
prešao bih preko svoje zbunjenosti, ostao bih ono što sam bio bez obzira na sve što se
desilo, kao da se ništa nije desilo, bez obzira na zatvorenog brata i na žalost zbog njega,
žrtvovao bih njega unesrećenog i sebe ozlijeđenog, i išao dalјe utrvenom stazom poslušnosti,
nevjeran svojoj muci. Ali ako bih ga spasao, to bi bila moja konačna odluka: bio bih na
drugoj strani, digao bih se protiv nekoga i protiv sebe dosadašnjeg, nevjeran svome miru. A
nisam mogao ni jedno ni drugo, od jednog me odvraćala polјulјana sigurnost, od drugog
snaga navike i strah od puta u nepoznato. Prije deset dana, dok brat nije zatvoren, bilo bi
mi svejedno, ma šta da učinim bio bih miran, sad sam znao da je to određivanje, zato sam
ostao na pola puta, neodređen. Sve je bilo moguće, a ništa se nije ostvarivalo.
A on je bio u bašči, u staroj kućici, u grmlјu, gledao sam neprestano u tom pravcu, ništa
se nije pomaknulo, ništa se nije čulo, krivo mi je bilo što nije otišao. Tako bi sam sve riješio,
sad više nije mogao pobjeći, ostaće tu cijeli dan, i cijeli dan ću misliti na njega i čekati noć
spasitelјicu, za njega ili za mene.
Znao sam kako se tekija budila. Prvo je ustajao Mustafa, ako nije spavao kod svoje kuće,
lupao teškom obućom po kamenom podu u prizemlјu, udarao vratima, izlazio u bašču i
uzimao abdest, duvajući snažno kroz nos, čisteći grlo, trlјajući se po širokim prsima, klanjao
na brzinu, a onda ložio vatru, uzimao i ostavlјao posuđe, sve s takvom bukom da bi se
probudio i ko nije navikao na rano ustajanje. Gluh je, i u njegovom pustom svijetu bez
zvukova i odjeka buka je samo želјa, i kad smo ponekad uspijevali da mu kažemo kako
suviše lupa, udara, lomi, zvoni, on se čudio što nekome može čak i to da smeta.
Gotovo u isto vrijeme čulo se i hafiz-Muhamedovo kašlјucanje, ponekad nije prestajalo
cijele noći, u prolјeće i jesen bivalo teško i zagušlјivo, znali smo da baca krv ali je crvene
tragove sam sklanjao, i izlazio sa smiješkom, sa crvenim pečatima na obrazima, govoreći o
običnim stvarima, ne o sebi ni o bolesti, činilo mi se ponekad da je to oholost naročite vrste,
da bi bio iznad nas i svijeta. Pranje je vršio s posebnom pažnjom, dugo trlјajući providnu
kožu. To jutro je kašlјao manje, lakše, dešava se da ga smiri blagi prolјećni dah, isti koji ga
drugi put uništava, znao sam da će danas biti ugodan, stišan, dalek, tako se on sveti
svijetu, ne pokazujući, ogorčenje.
Onda je sišao Mula-Jusut. Klepet njegovih nanula je uzdržan i spor, suviše odmjeren za
njegovo bujno zdravlјe, on svome držanju poklanja više pažnje nego ijedan od nas, jer ima
više da krije. Nisam vjerovao toj smirenosti, ličila je na laž, ne neprirodnost, sa njegovim
rumenim licem i njegovih svježih dvadeset pet godina. Ali to nije sigurna misao, već sumnja,
utisak koji se mijenjao prema raspoloženju.
Nismo znali mnogo jedan o drugome, iako smo živjeli zajedno, jer nismo nikad
razgovarali o sebi, i nikad potpuno, već o onome što nam je zajedničko. I to je dobro. Lične
stvari su suviše tanane, mutne, nekorisne, i treba ih ostaviti sebi ako ne možemo da ih
ugušimo. Način razgovora među nama sveden je uglavnom na opšte, poznate rečenice,
kojima su se služili i drugi prije nas, zato što su sigurne, provjerene, zato što čuvaju od
iznenađenja i nesporazuma. Lična boja je poezija, mogućnost iskrivlјenja, proizvolјnost. A
izaći iz kruga opšte misli znači posumnjati u nju. Zato smo se poznavali samo po onome što
nije važno ili što je u nama jednako. Drugim riječima, nismo se poznavali, niti je to
potrebno. Poznavati se, značilo bi znati ono što ne treba.
Ali ova opšta razmatranja nisu bila nimalo mirna, jer sam njima pokušavao da se
ukopam u nešto sigurno, da me oluja ne odvuče iz zajedničkog kruga; išao sam samom
ivicom, i htio sam da se vratim u nelično. Zavidio sam svima jutros, jer je njihovo jutro
svakidašnje.
Postojao je siguran i jednostavan način da svoju muku umanjim, čak i da je odstranim:
da je pretvorim u zajedničku brigu. Bjegunac se sad tiče tekije, i odluku ne treba da
donosim sam. Imam li prava da krijem ono što je postalo i njihovo. Mogu da kažem svoje
mišlјenje mogu da se založim za bjegunca, ali ne smijem da ga sakrijem. Bila bi to upravo
ona odluka od koje bježim. A treba učiniti da bude naša, ne moja, tako je lakše i poštenije.
Sve drugo bilo bi nepoštenje, i laž, znao bih da činim nešto nedopušteno, a nisam imao
nikakva razloga za to. Čak ni sigurnosti da je trebalo da tako učinim.
Ali s kim da razgovaram? Ako budemo svi zajedno, bjegunac će biti unaprijed žrtvovan.
Bojaćemo se jedan drugoga i govorićemo za one koji nisu prisutni, i tada je najprihvatlјivije
ono što je najstrože. Razgovarati s jednim je lakše, i poštenije, ne vuče ga broj, pred manje
ušiju ima više obzira pred razlozima razuma. Samo, koga da izaberem? Gluhi Mustafa
sigurno otpada, jednaki smo pred Bogom, ali bi svakome bilo smiješno da sam se s njim
dogovarao, i ne zato što je gluh. Toliko je obuzet mislima o svojoj nevjenčanoj ženi, od koje je
često bježao, spavajući iz noći u noć u tekiji, i o petoro djece, svoje i gotove dobijene, da bi
se i sam čudio što ga pitam o nečemu što on ne zna, a mnogo štošta tako potpuno ne zna,
da je u tom pogledu ličio na svoju mnogobrojnu djecu.
Hafiz Muhamed bi me slušao rastreseno, sa smiješkom koji ništa ne kazuje. Živio je
nagnut nad požutjelim knjigama istorije. Za ovog čudnog čovjeka, tad sam mu zavidio na
tome, kao da je postojalo samo vrijeme koje je prošlo, pa i ovo vrijeme je samo vrijeme koje
će proći. Rijetko je ko bio tako srećno isklјučen iz života kao on. Godinama je lutao po
istoku, tragajući u čuvenim bibliotekama za istorijskim djelima, i vratio se u svoj rodni kraj,
sa velikim zavežlјajem knjiga, siromašan a bogat, pun znanja koje nikome nije trebalo, osim
njemu. Iz njega je izlazilo znanje kao rijeka, kao potop, zatrpavala su te imena, zbivanja,
strah te hvatao od gužve što je u tom čovjeku živjela kao da sad postoji, kao da to nisu aveti
i sjenke već živi lјudi koji neprestano djeluju, u nekoj strašnoj vječnosti postojanja. U
Carigradu ga je jedan oficir tri pune godine poučavao i astronomiji, i zbog te dvije nauke on
je sve stvari mjerio ogromnim prostranstvom neba i vremena. Mislio sam da i on piše istoriju
našeg doba, ali sam posumnjao, jer su u njemu događaji i lјudi dobijali razmjere veličine i
značaja tek kad su bili mrtvi. On je mogao da piše samo filozofiju istorije, beznadnu
filozofiju nelјudskih razmjera, ravnodušan za običan život koji traje. Da sam ga upitao za
ovog bjegunca, sigurno bi mu bilo mučno što ga uznemiravam neprijatnostima u ovo divno
jutro koje je dočekao bez groznice, i što ga prisilјavam da misli o takvim sitnicama kao što je
sudbina čovjeka u tekijskoj bašči. I odgovorio bi tako neodređeno, da bi opet sve ostalo na
mojoj odluci.
Riješio sam da razgovaram s Mula-Jusufom.
Upravo je dovršio abdest, i pozdravivši me htio da se ukloni bez rijeći. Zaustavio sam ga,
rekavši da bih htio da govorim s njim.
Kratko me pogledao i odmah oborio glavu, nečega se bojao, ali ja nisam želio nikakvu
prednost od njegova mučnog iščekivanja, i ispričao mu sve o bjeguncu: kako sam čuo, i
vidio iz svoje sobe, kad je ušao u bašču, i sklonio se u grmlјu. Sigurno je i sad tu negdje, a
sigurno je i da bježi, jer se ne bi skrivao. Rekao sam ono što je istina, da sam bio u
nedoumici, kao što sam i sad, šta da učinim, da li da ga prijavim vlastima, ili da sve
prepustim slučaju. Možda je kriv, nevine ne vijaju po noći, ali sam opet mislio i ovako: ništa
ne znam o njemu i mogao bih učiniti nepravdu, a Bog neka me od nje sačuva. I sada treba
da vidimo, je li zlo ako se umiješamo ili ne umiješamo? Je li gore sakriti zločin, ako je zločin,
ili ne učiniti milosrđe?
Gledao me napregnuto, skrivajući pažnju i zanimanje koje je u njemu izazvala moja
zbunjena priča, ali je njegovo rumeno lice bez bora, svježe od vode i jutra, postalo živo i
nemirno.
— Je li još u bašči? — upitao je tiho.
— Do zore nije izašao, po danu ne smije.
— Šta misliš da učinimo?
— Ne znam. Bojim se grijeha. Stigao bi nas prijekor od lјudi ako je kriv, a i za tekiju bi
bilo nezgodno. Ali ako nije kriv, grijeh će pasti na našu dušu. A samo Bog zna svačiju
krivicu, lјudi ne znaju.
Ružičasto polusvjetlo, još teško sjenkama noći, vedrina neojačalog dana, čas kad su sve
boje živlјe i svi rijetki šumovi jači. Ali danas ne primjećujem radost nezamorenog jutra,
svezao sam jučerašnji dan sa današnjim, brige mu ne olakšavši snom.
Kad sam se vratio iz džamije, nesmiren jutarnjom molitvom, zatekao sam u tekijskoj
bašči stražare s Mula-Jusufom. Pretražili su svaki kutak, pregledali kućicu, ali bjegunca
nije bilo.
— Možda sam se prevario — rekao sam nezadovolјnim stražarima.
— Nisi se prevario. Pobjegao je sinoć i sklonio se negdje.
— Jesi li ih ti pozvao? — upitao sam Jusufa poslije. kad su stražari otišli.
— Mislio sam da ti tako želiš. Ne bi mi govorio da nisi želio.
Uostalom, svejedno, tako je najbolјe. Skinuo sam odgovornost i krivicu sa sebe, a
nikome nije zlo naneseno. Trebalo je da olakšano odahnem i ne mislim o prošloj noći.
A mislio sam, više nego što sam to mogao ma čime opravdati. Obišao sam bašču, tragovi
su se vidjeli na pijesku staze, jedna noga obuvena, druga bosa, stajale su uporedo, to je sve
što je ostalo od njega, i polomlјene grančice biserka, i slika razapetih ruku i nogu na
vratima, i prisustvo nečeg neobičnog što lebdi pod granama starih stabala, neki novi miris,
odsustvo praznine i pustoši, svježina poslije oluje. Sada, kad nije bio u mome domašaju,
kad nije bilo opasnosti meni od njega ni njemu od mene, mislio sam o tom nepoznatom
čovjeku veoma čudnovato, kao da je bujica, čist vjetar, kao da je došao u san. Rastvarao se,
iskustvo ga je odricalo, živ čovjek nije odavdje mogao otići neprimijećen, a dva stopala su
potvrđivala njegovo prisustvo, ne potirući tim stvarnim tragom nekakav čudni smisao koji
sam osjećao, i ne razumijevajući ga sasvim. Pobjegao je ispred stražara, kroz prozor svoje
kuće kad su ga tražili, iz zatvora provalivši zid, skočio je sa stijene, ušao u nepoznatu kapiju
ne poštujući tuđi ograđeni prostor, nestalo ga je a nije se oglasio korakom između straža što
su ga čekale u obruču, kao da je duh. Nije mi povjerovao, nikome više ne vjeruje, bježi od
tuđeg straha kao i od stražarske surovosti, siguran samo u sebe, žao mi je što je potpuno
izgubio vjeru u lјude, biće nesrećan i pust u sebi. Zato je sada živ, i slobodan doduše, ali bih
volio da nikad ne sazna kako sam ja mogao biti krivac za njegovu propast. Ne tiče me se taj
čovjek, ništa ne dugujemo jedan drugome, ne može mi učiniti ni zlo ni dobro, a drago bi mi
bilo da ponese u svoju samoću lijepu misao o meni, da u teškoj nevjerici prema lјudima
sačuva sjećanje na mene drukčije nego na ostale.
Gledao sam poslije kako Mula-Jusuf prepisuje Kur-an, napolјu, pred tekijom, u gustom
hladu granate jabuke, potrebno mu je ujednačeno svjetlo, bez blјeska i bez sjenki.
Posmatrao sam punu ružičastu mladićevu ruku što je izvlačila složene zavoje slova,
beskrajan niz redova po kojima će lutati tuđe oči a neće ni misliti koliko je trajao ovaj teški
rad niti će možda primijetiti njegovu lјepotu. Začudio sam se kad sam prvi put vidio tu
mladićevu neponovlјivu vještinu, a evo, i poslije toliko vremena gledao sam je kao čudo.
Oplemenjene vijuge, sočne obline, uravnoteženi talas vrsta, crveni i zlatni počeci ajeta,
cvjetni crteži na rubovima listova, sve se to pretvaralo u lјepotu koja je zbunjivala čovjeka,
pomalo i griješnu, jer nije bila sredstvo, već sama sebi cilј, sama po sebi važna, blјeštava
igra boja i oblika što je odvraćala pažnju od onoga čemu treba da služi; pomalo i stidnu, kao
da iz tih ukrašenih stranica izbija putena čulnost, možda zato što je lјepota sama po sebi
čulna i griješna, a možda i ja vidim stvari kako ne treba.
Dafina je mirisala, ona ista sinoćnja što me gušila svojim gustim dahom, iz mahale se
čula pjesma, ona ista sinoćnja što me zaprepastila golom bestidnošću, obuzimao me crni
bijes, onaj isti sinoćnji što me ispunio strahom, izašao sam iz brazde, ispao iz kruga, ništa
me više ne drži, ništa me ne čuva od mene i od svijeta, ni dan me ne štiti, nisam gospodar
svojih misli ni svojih postupaka, postao sam jatak razbojnika, treba otići odavdje, ma kuda,
treba otići od ovog mladog čovjeka što me draži ispitivačkim pogledom, treba govoriti šta
bilo, da se ne otkrijem, mnogo zna o meni jutrošnjem, nešto tamno ima u njemu, surovo a
mirno, nikad vrelije a sigurnije oči nisam vidio.
Okrenuo sam se od njega, od ružne slike koju sam vidio u njemu, i od bezrazložne
mržnje što je u meni buknula, gušeći me kao dim, kao gnjilež. Kako je samo mirno otišao po
stražare, da uhvate bjegunca. Ni za trenutak se nije zamislio nad njegovom sudbinom, ni
nad njegovim životom, ni nad njegovom mogućom nevinošću. Ja sam se lomio cijelu noć, on
je presudio odmah. I sad je spokojno ispisivao svoja divna griješna slova, vezući kao pauk
svoja čudesna tkanja, vješt, surov, i neosjetlјiv kao i on.
Prišao sam nejednakim stopama u pijesku, i izbrisao trag.
— Jedna noga mu je bila bosa — rekao je Jusuf.
Posmatrao me, pratio moje kretanje i moje misli. Obuzela me luda želјa da mu
pomognem, da ne luta, da ne odgoneta, da mu kažem sve o bjeguncu, da kažem sve što
mislim o njemu, ne bi bilo nimalo lijepo, i o njima, i o sebi, i o mnogočemu, čak i ono što ne
mislim, samo da bude ružno.
— Možda su ga već uhvatili — rekao sam u omaglici, gotovo gubeći se.
Tren je bio dovolјan da me opreznost opomene i da se riječ izmijeni. Uplašio sam se ovog
mladog čovjeka, zbog onog što sam htio da kažem, zbog onog što sam mogao da postanem,
zbog onog što bi on mogao da učini.
Moja riječ je bila neočekivana, nesaglasna sa vrelinom srdite odluke što se jedva skrila, i
sa bojom glasa podešenim za hulјenje, i on me gledao začuđeno, kao razočaran.
I tad mi je postalo jasno da sam od prvog časa znao šta će ovaj čovjek uraditi. Kad sam
odlučio da sve kažem nekome u tekiji, kad sam izabrao baš njega, unaprijed odbacivši sve
ostale, kad sam rekao da bi bilo najbolјe da se ne miješamo, bio sam siguran da će pozvati
stražare. Toliko siguran, da sam poslije molitve u džamiji hodao okolnim ulicama, da ne bih
vidio kako ga hvataju i odvode. Računao sam na njegovu bezobzirnost. Znao sam, a ipak
sam osjetio gađenje i prezir prema njemu kad je to učinio. Bio je izvršilac moje potajne želјe,
koja nije bila odluka, odluka je njegova, ali čak i da je moja, djelo je njegovo.
A možda sam i nepravedan prema njemu. Ako je zaista mislio da ja želim da se bjegunac
preda stražarima, krivica bi mu bila u poslušnosti, a to nije krivica. Nјegovu spremnost da
bude surov, još juče bih nazvao odlučnošću. Danas mu zamjeram. Nije se promijenio on,
nego ja, i onda se sve promijenilo.
Htio sam lјubaznošću da mu se odužim za moguću nepravdu, koju on nije znao ali je
meni smetala, ma da mišlјenje o njemu nisam mnogo izmijenio, mržnja još nije izvjetrila iz
mene, i možda je nisam dobro ni sakrio.
Rekao sam da će njegov Kur-an biti pravo umjetničko djelo, a on me pogledao začuđeno,
gotovo uplašeno, kao da je čuo prijetnju. Možda zato što je iskrena lјubaznost među nama
rijetka, a ako se desi, onda služi nečemu.
— Trebalo bi da odeš u Konstantaniju, da usavršiš kaligrafiju.
Sad se na njegovu licu pokazao pravi strah, veoma slabo prikriven.
— Zašto? — upitao je tiho.
— Ruke su ti zlatne, bila bi šteta da ne naučiš sve što se može.
Sagnuo je glavu.
Nije mi vjerovao. Mislio je da tražim izgovor da ga udalјim odavdje. Umirio sam ga, koliko
je njegovo nepovjerenje moglo da se stiša u tom kratkom času, ali je u meni ostao čudan
osjećaj nelagodnosti. Da li je to njegovo nevjerovanje postojalo i juče, i lani, i uvijek, a ja ga
tek sada otkrivam? Zar se i on boji mene, kao i ja njega?
Nikad ranije nisam ovako mislio, sve se mijenja kad se čovjek pomjeri iz ležišta. A ja baš
to nisam htio, ni da se pomjerim iz ležišta, ni da mijenjam ugao gledanja, jer ne bih bio više
što sam, a šta bih bio, to nitko ne bi mogao da zna. Možda neko nov i nepoznat, kome ne
bih mogao da odredim ni predvidim postupke. Nezadovolјstvo je kao zvijer, nemoćna kad se
rodi, strašna kad ojača.
Jest, htio sam da predam bjegunca stražarima, i miran sam radi toga. On je bio izazov,
podsticaj, mamlјenje u nepoznato, junak iz dječijih priča, san o hrabrosti, luđački prkos, još
opasniji ako sam samo mislio da je to, trebalo je ubiti svoju neodgovornu misao, njegovom
krvlјu se ukopati na mjestu koje je moje, moje po razumu i savjesti.
Tekija je mirovala na suncu, ozelenjela bršlјanom i sočnim listom, iz njenih debelih
zidova i tamnocrvene kape krova zračila je stara sigurnost, ispod strehe čulo se tiho golubije
gukanje, uspjelo je da prodre u moja dotle zatvorena čula, to se vraća spokojstvo, bašča
miriše suncem i dahom zagrijanih trava, čovjek mora da ima neko mjesto koje mu je drago
zato što je njegovo, i što je zaštićeno, svijet je pun zamki kad si bez oslonca. Polako, cijelim
stopalom gazim po izbujalom koštanu, rukom dodirujem sedefnu kuglicu biserka, slušam
grgolјavo oticanje vode, smještam se u stari mir, kao prezdravjeli bolesnik, kao povratnik,
stranstvovao sam mišlјu cijelu dugu noć, a sad je dan, i sunce, i vratio sam se, i sve je opet
lijepo, ponovo dobijeno.
A kad sam došao do mjesta gdje smo se pred zoru rastali, opet sam vidio bjegunca:
nejasan smiješak i podruglјiv izraz lica lebdjeli su preda mnom, u jari vreline što je osvajala
sa danom.
— Jesi li zadovolјan? — upitao je, gledajući me mirno.
— Zadovolјan sam. Neću da mislim na tebe, htio sam da te ubijem.
— Ne možeš da me ubiješ. Niko ne može da me ubije.
— Precjenjuješ svoje snage.
— Ne precjenjujem ja, već ti.
— Znam. Ti i ne govoriš. Ti možda i ne postojiš više. Ja mislim i govorim umjesto tebe.
— Onda postojim. I utoliko gore po tebe.
Pokušao sam da se nasmiješim sam sebi, nemoćno, gotovo poražen. Samo je tren prošao
kako sam likovao zbog pobjede nad njim, i onim što je mogao da znači, a već je oživio u
mome sjećanju, još opasniji.
5.
Jesu li stavlјeni katanci na srca njihova?
Na dugom hodniku što obuhvata stari han kao četvrtasti obruč, lјudi su zakrčili prolaz.
Pred vratima jedne sobe čekali su uzbuđeni, sabivši se u gomilu, zatvorivši nepravilan krug,
u čijem je praznom središtu stajao stražar. Nadolazili su i drugi, i hodnik se punio, kao
začeplјen kanal, čula se šuštava šaputanja, lјutita i začuđena, gomila ima svoj jezik, drukčiji
od jezika kojim se služi svaki od ovih lјudi, liči na zujanje pčela, ili na režanje, gube se riječi
a ostaje skupni zvuk, gube se pojedinačna raspoloženja a ostaju zajednička, opasna.
Ubijen je neki putnik, trgovac, sinoć, sad će dovesti i ubicu, uhvatili su ga jutros, sjedio
je i pio mirno, kao da nije ubio čovjeka.
Nisam smio da upitam ko je ubica, iako mi njegovo ime ništa ne bi reklo. Bojim se da
bih ga prepoznao, ma koje ime da čujem, jer sam mislio samo na jednoga. Gotovo i ne
razmišlјajući, pripisao sam ovo ubistvo mome bjeguncu. Učinio je to sinoć, gonili su ga,
sklonio se u tekiju, a jutros otišao da pije, misleći da je siguran. Začudio sam se kako je
uzak krug što se zatvara oko lјudskih života, i kako su izukrštane staze kojima hodimo.
Sinoć ga je slučaj doveo do mene, a sad je slučaj mene doveo da mu vidim kraj. Možda je
bilo najbolјe da to saznanje i dokaz brze božje pravde ponesem u sebi kao znak i umirenje.
Ali nisam mogao, čekao sam da mu vidim lice što me zbunilo sinoć, i njegovu porušenu
sigurnost, ili zločinačku drskost, da ga odbacim. Slušajući oko sebe utišan razgovor kako je
izvršeno ubistvo, nožem, u vrat i u srce, mislio sam kako sam umiješan u ružnu stvar, kako
sam proveo tešku noć, mučen savješću, ničim ne predosjećajući da je to ubica, uprlјan
susretom, ponižen njegovim riječima, kriv što je pobjegao i što je mogao da ne učini ludost i
da ne svrati u kafanu.
Ali uzalud sam sve zamišlјao težim, optužujući se i pretvarajući da osjećam gađenje. Bilo
mi je u stvari lakše, mučan teret je spao s mene, nestajalo je more što me pritiskivala
neprestano. On je ubica, gadni, surovi ubica što nosi tuđu smrt na oštrici hitrog noža,
nizašto, za riječ ili za zlato, svim srcem sam želio da to bude, tako bih ga se riješio. Zato me
držao taj osjećaj olakšanja: sad ću ga istisnuti iz sebe i zaboraviti ludu sinoćnju noć što je
kao vatra ožegla sve što je bilo čuvano u meni kao neprikosnovenost. A ubica je samo
nesrećnik, i svejedno je da li ću ga plјunuti ili ožaliti, on u meni može pokrenuti samo tugu,
ili gađenje, zbog lјudi.
Po tihim uzbuđenim glasovima što su šumjeli kao lagani vjetar (sve je iz njega moglo
proizaći, i oluja i tišina), glasovima punim mržnje, uzbuđenja, uzdrhtale radoznalosti, mirisa
krvi, potajnog divlјenja, spremnosti na nasilјe i na odmazdu, znao sam da vode ubicu.
Najavlјivale su ga živlјe kretnje, uznemireno sitno pomicanje nogu što su se premještale na
jednom mjestu, radoznalo okretanje prema onima što su nailazili, grč što ih je stegao
oduzevši im glas, i dah valјda. U potpunoj tišini čuli su se koraci kaldrmisanim hodnikom, i
ne dižući glavu, pokušavao sam da odredim da li je jedan nepotpun, onda sam ga vidio
između dva stražara, od nogu, obje su obuvene, digao sam pogled naviše, ničeg se nisam
sjećao od sinoć osim bijele košulјe i oštrog lica, ruke su mu vezane unakrst, pomodrele,
nateklih žila, ni o njima ništa ne znam, zaustavio sam pogled na mršavom vratu, trebalo je
da odem ranije, pa bez žurbe, i bez volјe, prenio oči na lice. Nije bio onaj od sinoć.
Znao sam to i prije nego što sam ga vidio.
Ovaj je stajao u krugu, blijed, miran, učinilo mi se da se čak smiješi jednim krajem
tankih usana, svejedno mu je šta se s njim dešava, ili je zadovolјan što ga lјudi posmatraju.
Stražari su razmaknuli gomilu i uveli ga u sobu u kojoj je ležao ubijeni trgovac.
Pošao sam hodnikom, ovo me se ne tiče. Nisam se začudio što nije bio on, bilo bi zaista
nevjerovatno, a želio sam da bude, čekao sam čudo. Možda sam mu učinio nepravdu, a
možda i nisam, dovodeći u vezu spolјašnje uzroke, a zaboravlјajući sve što sam jutros i sinoć
mislio o njemu. Ali nije bio važan on, nego ja. Htio sam da ga se oslobodim, kao i jutros. Ovo
je drugi pokušaj da ga uništim, da kaznim sebe i izbrišem trag što ga je ostavio. Suviše sam
se zabavio njime, zamamio je moj duh toliko da sam se kolebao u sebi, želeći čak da
pobjegne potjeri i sačuva slobodu, kao neukroćena rijeka. Bio je jedna mogućnost, rijetka i
neobična, koju je trebalo sačuvati. Tako sam mislio, i odmah se pokajao. Upao je u moj život
u času slabosti, i bio uzrok i svjedok izdaje, kratkotrajne ali stvarne. Zato sam želio da bude
ubica, sve bi tada bilo lakše. Ubistvo je manje opasno nego buntovništvo. Ubistvo ne može
biti uzor i podstrek, izaziva osudu i gađenje, a dešava se iznenada, kad se zaboravi strah i
savjest, neprijatno je, kao ružno podsjećanje na trajnost niskih nagona kojih se lјudi stide,
kao što se stide nedostojnih predaka i prestupnih rođaka. A pobuna je zarazna, može da
podstakne nezadovolјstva, kojih uvijek ima, liči na junaštvo, a možda i jeste junaštvo, jer je
otpor i neslaganje, izgleda lijepo jer je nose zanesenjaci koji umiru za lijepe riječi, sve
stavlјaju na kocku jer je sve njihovo nesigurno. Zato je privlačno, kao što ponekad čovjeku
izgleda privlačno i lijepo sve što je opasno.
Otac je stajao nasred sobe, otvorio je vrata i čekao.
Znao sam šta je trebalo učiniti, prići mu i zagrliti ga, bez časa gledanja i oklijevanja.
Time bi sve među nama bilo riješeno na najbolјi i najjednostavniji način, razvezao bih tako
sve uzlove, svoje i njegove, i onda bismo mogli da se ponašamo kao otac i sin. Ali je teško
bilo pružiti ruke i zagrliti ovog sijedog čovjeka, koji nije uzalud stajao na sredini sobe,
plašeći se ovog susreta. Bili smo zbunjeni obojica, nismo znali kako da se držimo i šta da
kažemo jedan drugome, između našeg poslјednjeg viđenja stajale su mnoge godine, a htjeli
smo nekako da sakrijemo da nas je život rastavio. Gledali smo se jedan dugi tren, lice mu je
izrovašeno starošću, oči ukočeno uprte u mene, ništa nije kao nekad, sve sam morao da
nadomještam, oštre zategnute crte, snažan glas, jednostavnost jakog čovjeka kome ruke ne
smetaju, potrebno mi je bilo zbog nečega da ga zamišlјam neoronulog, dugo sam ga takvog
nosio u sjećanju. A bogzna kako je on mene vidio, šta je tražio i šta je našao. Bili smo dva
stranca koji nisu htjeli tako da se ponašaju, a najmučnije je zbog zamišlјanja kako je.trebalo
da bude, šta smo mogli i šta nismo mogli da učinimo.
Prignuo sam se da ga polјubim u ruku, svi sinovi tako čine, ali nije dopustio, uhvatili
smo se za mišice, kao poznanici, i to je bilo najbolјe, izgledalo je prisno a nije pretjerano. Ali
kad sam osjetio njegove ruke, još jake, na mojima, kad sam iz blizine vidio njegove sive
vlažne oči, kad sam prepoznao njegov krepki miris, drag mi od djetinjstva, zaboravio sam na
svoju i njegovu zbunjenost, i djetinjim pokretom prislonio glavu uz njegova široka prsa,
odjednom raznježen nečim što sam mislio da je davno nestalo. Možda me uzbudio sam taj
pokret, ili blizina starčeva što je pokrenula skrivena sjećanja, mirisao je na jezero i žitna
polјa, možda je razlog bio u njegovu uzbuđenju, osjećao sam kako mu drhti klјučnjača na
koju sam se oslonio čelom, ili me savladala priroda, čudom oživjeli ostatak onoga što je
moglo biti moja priroda, iznenadivši i mene samoga obilјem iskrenih suza. Trajalo je to samo
trenutak, i još dok suze nisu počele ni da se suše, zastidio sam se tog smiješnog djetinjeg
postupka, jer nije odgovarao ni mojim godinama ni odjeći što sam je nosio. Ali sam, začudo,
dugo poslije pamtio tu stidnu slabost kao beskrajno olakšanje: na čas samo bio sam
izdvojen iz svega i vraćen u djetinjstvo, pod nečiju zaštitu, oslobođen godina, događanja,
muka odlučivanja, sve je bilo predato u jače ruke od mojih, bio sam divno nejak, bez potrebe
za snagom, zaštićen lјubavlјu koja sve može.
Htio sam da mu ispričam kako sam sinoć jurio mahalama uplašen griješnom
uzbuđenošću lјudi, i sam otrovan čudnim mislima, uvijek je tako kad sam smeten i
nesrećan, kao da tijelo traži izlaz iz muka, a sve je to zbog brata, i on, otac, došao je zbog
njega, znam i želio sam da mu kažem kako se bjegunac sklonio u tekiju i nisam znao šta da
učinim, sve se iščašilo u meni, zato sam htio da kaznim i sebe i njega, jutros, i sad,
maloprije, iako je svejedno, ništa više nije na svome mjestu, i zato tražim utočište na
njegovim prsima, malen kao nekad.
Ali kad je nježnost minula, brzo, kao blјesak munje, vidio sam pred sobom starog
čovjeka, zbunjenog i uplašenog mojim suzama, i znao sam da su bile glupe i nepotrebne.
Mogle su da mu ubiju svaku nadu, jer je mislio samo na jedno. Ili da ga uvjere kako sam
promašio u životu, a to nije istina. Jasno mi je bilo i to da ništa ne bi shvatio od svega što
sam mislio da kažem, iako nisam ni mislio već strasno želio, kao dijete, kao nemoćnik:
odmah bi me spriječile njegove užasnute oči i budni stražari moga razuma. Želјeli smo isto
jedan od drugoga, uzdajući se on u moju ja u njegovu snagu, nemoćni obojica, i to je bilo
najžalosnije u ovom viđenju bez svrhe.
Upitao sam ga zašto nije došao u tekiju, kod nas odsjedaju i nepoznati putnici, a zna
kako bi me obradovao. I lјudi će se čuditi, zašto da traži konak na drugom mjestu, nismo se
ni zavadili ni zaboravili. A i nezgodno je u hanu, han je svačije svratište, dobro za čovjeka
koji nema nikoga svoga, ko zna ko dolazi a ko odlazi, svakakva svijeta ima danas.
Na sva moja uvjeravanja, kojima sam odgađao ono što je trebalo da dođe, odgovarao je
samo jedno: sinoć je kasno stigao i nije htio da smeta.
Odmahnuo je rukom kad sam upitao da li zna za ubistvo u hanu. Zna.
Nije pristao da pređe u tekiju, po podne se vraća, noćiće kod prijatelјa u jednom selu.
— Ostani dan-dva, odmori se.
Opet je odmahnuo rukom i glavom. Nekad je govorio lijepo, polako, za sve je imao
vremena, slažući riječi u skladno složene rečenice, bilo je nekog mira i sigurnosti u tom
tihom neužurbanom govorenju, činilo se da je iznad stvari i da vlada njima, vjerovao je u
zvuk i smisao riječi. A sad je to nemoćno odmahivanje rukom značilo predavanje pred
životom, odustajanje od riječi koje ne mogu da spriječe ni da objasne nesreću. I zatvarao se
tim pokretom, skrivao zbunjenost pred sinom s kojim više nije znao ni da razgovara, užas
pred grado
S brda, iz ciganske mahale, što se povukla u vis i na kraj, zaglušno je udarao bubanj i
pištala zurna, đurđevsko veselјe se sručivalo na kasabu kao plјusak, neprestano, nikud se
od njega nije moglo pobjeći.
Budale, mislio sam nesabrano, jučerašnjom srdžbom. Oni i ne znaju da ima važnijih
stvari na svijetu.
Ali moja lјutina nije bila vrela kao sinoć. Nije bila ni lјutina, već uvrijeđenost. To ludo
veselјe je smetnja i nepravda, moja briga je otežana njime. Sav sam se pretvorio u nju,
postala je moj svijet i moj život, ništa izvan nje ne postoji.
Nesavladivo je teško sve što sam mogao da učinim, ličilo je na prestup ili na prve korake
u životu. A morao sam, zbog sebe, brat sam mu, zbog njega, brat mi je, i ne bih tražio drugi
ni bolјi razlog izvan tog uobičajenog što lijepo zvuči i objašnjava se sam sobom, da nije bilo
ovog nemira u meni, ovog nespokojstva punog crne slutnje, što me nagonilo da zelenom
srdžbom mislim na zatvorenog brata: zašto mi je to učinio. U početku sam pokušavao da se
odbranim od te sebične misli. Nije lijepo, govorio sam sam sebi, što njegovu nevolјu smatraš
samo svojom nesrećom, on je krv tvoje krvi, treba da mu pomogneš, ne misleći na sebe.
Tako bi bilo lјepše, mogao bih da budem ponosan na svoju plemenitu misao, ali nisam
uspijevao da odstranim brigu o sebi. I odgovarao sam svojoj nemoćnoj čistoj misli: da, brat
mi je, ali baš zato je teško, i na mene je bacio sjenku. Ljudi su me gledali podozrivo,
podsmješlјivo ili sažalјivo, neki su okretali glavu da nam se pogledi ne sretnu. Uvjeravao
sam sam sebe: to je nemoguće, samo ti se čini, svako zna da postupak tvoga brata nije tvoj,
ma kakav da je.
Ali uzalud, pogledi lјudi nisu kao ranije. Teško ih je izdržati, neprestano podsjećaju na
ono što bih htio da ne znaju. Bezuspješno nastojiš da ostaneš čist i slobodan, neko tvoj će ti
zagorčati život.
Skrenuo sam iz čaršije, putem pored rječice, idući za njenim tokom, između bašča i
njenog plitkog korita, tuda lјudi samo prolaze, ne zadržavaju se; najbolјe bi bilo otići za
njenom vodom daleko izvan kasabe, u polјe između brda, znam da ne valјa kad čovjek želi
da pobjegne, ali se misao sama oslobađa kad joj je teško. U plitkoj vodi plivaju sitni srebrni
cikovi, izgleda da nikad ne narastu, i to je dobro, gledam ih uporno, ne zastajući, držim se
njih, ovo nije moj put, trebalo je da idem na drugu stranu, ali se ne vraćam, uvijek ima
vremena za ono što je neprijatno.
Bilo bi lijepo da sam skitnica. On uvijek može da traži dobre lјude i drage krajeve, i nosi
vedru dušu otvorenu za široko nebo i slobodan drum koji ne vodi nikuda, koji vodi svukuda.
Kad čovjeka samo ne bi držalo osvojeno mjesto.
Idi od mene, odvratna nemoći, zavaravaš me lažnim slikama rasterećenja, koje nisu čak
ni želјe.
Putem iza sebe začuo sam potmuli topot, kao ispod zemlјe. Veliki dželep goveda išao je
pored rijeke u oblaku prašine.
Skrenuo sam u jednu baštensku kapiju da propustim tu stoglavu rogatu snagu, slijepu i
ludu, što je zatvorenih očiju jurila na šibe goniča.
Na konju ispred dželepa jahao je Hasan, u crvenoj kabanici, uspravan, vedar, jedini on
miran i nasmijan u toj gužvi, u tom uzbuđenom mukanju, vici i psovkama što su se
razlijegali riječnom dolinom.
Uvijek isti.
Poznao je i on mene, i odvojivši se od dželepa, od goniča, od oblaka prašine, dokasao do
moje kapije.
— Ne bih želio da baš tebe pregazim — rekao je smijući se. — Da je neko drugi, ne bih
žalio.
Sjahao je, lako, kao da je tek pošao na put, i snažno me zagrlio. Bilo mi je čudno i
nelagodno kad sam osjetio kliješta njegovih šaka na svojim ramenima, on je uvijek
neskriveno pokazivao svoju radost. A baš to me i čudi, ta radost. Je li to zbog mene, ili je
rasipno razbacivanje, isto prema svakome? Prazna životna vedrina što se presipa kao voda,
bezvredna jer je svačija.
Vraća se iz Vlaške, mjesecima je na putu, pitam ga iako znam, samo da nešto govorim.
Sinoć sam bio spreman da ga izdam sestri.
— Potavnio si — kaže.
— Imam briga.
— Znam.
Odakle je mogao da zna? Gotovo tri mjeseca je hodao po tuđim zemlјama, hilјade milјa je
prešao trgujući, i tek što je stigao, sve je čuo. A ja sam mislio da ni svi lјudi u kasabi ne
znaju. Uvijek svi znaju za nesreću i zlo, samo dobro ostaje skriveno.
— Zašto je zatvoren?
— Ne znam. Ne vjerujem da je ikakvo zlo mogao da učini.
— Da je učinio zlo, znao bi.
— Bio je miran — rekao sam, ne razumjevši ga.
— Naši lјudi žive mirno, a stradaju naglo. Žao mi je, i zbog njega, i zbog tebe. Gdje je
sad?
— U tvrđavi.
— Pozdravio sam je izdaleka, zaboravio sam šta je u njoj. Doći ću večeras u tekiju, ako ti
neću smetati.
— Zašto bi mi smetao!
— Kako je hafiz Muhamed?
— Dobro.
— Sve će nas on ukopati — nasmijao se opet.
— Čekaćemo te večeras.
Neće mi ni pomoći ni smetati njegova prazna neplodna dobrota. Sve je u njega prazno i
nekorisno, i mirna narav, i vedro raspoloženje, i bistar um, prazno i površno. Ali je on bio
jedini čovjek u kasabi koji mi je rekao riječ saučešća, nekorisnu ali sigurno iskrenu. Pa opet,
stidim se da kažem, ličila je na milostinju siromaha, i nije me ni zagrijala ni ganula.
Odjahao je ispred volovskih rogova, spuštenih kao za napad, zavijen prašinom što je kao
siv mjehur plovila nad govedima, skrivajući ih.
Držao sam ga na odstojanju, zbog onog sinoć, i zbog onog što čekam.
U mislima sam skrenuo preko drvenog mosta, na drugu obalu, u tišinu mirnih sokaka u
kojima korak ostaje usamlјen, a kuće su skrivene u granama drveća iza visokih ograda, kao
da se sve sklanja jedno pred drugim, izdvajajući se u samoću i mir. Nikakva posla nisam
imao tamo, a želio sam da odem, odlažući sve prije nego što sam išta pokušao. Možda bih i
otišao u te mrtve skrivene sokake, na drugu stranu, kud je lakše, ali sam tada iz čaršije čuo
uplašeno udaranje bubnja, drukčije nego cigansko, i piskav zvuk trube sa sahat-kule, u
nevrijeme, i zbrkane nejasne glasove što su se dozivali u zajedničkoj muci, ličilo je na
napadnutu košnicu, zujale su uskomešane lјudske pčele, odlijetale da pobjegnu i vraćale se
da brane, vičući kletve i dozivajući u pomoć. Iznad kasabe dizao se polako siv končić dima,
kao da se u to tanko povjesmo uprela lјudska cika postavši vidlјiva, a oko njega su letjela
jata golubova, dignuta vikom i vrelinom.
Uskoro je stub vatre ojačao i počeo da se širi iznad kuća, gust i crn. To se plamen
oslobodio i, nesmilјen, žestok, bujan, skakao sa neskrivenom radošću s krova na krov,
natkrilјen nad vikom i strahom lјudi.
Nagonski sam zadrhtao pred tom nesrećom, uvijek smo ugroženi, uvijek se nešto ružno
dešava, a onda sam se odvojio svojom nevolјom, bila je teža od ove, i važnija, čak sam sa
zadovolјstvom počeo da gledam u vatru, nadajući se da će lјudi pred njom ostati nemoćni, i
da će se tako riješiti sve, i moje. Ali bila je to trenutna ludost, poslije me se nije ticalo.
I eto, kada sam imao dovolјno razloga da skrenem s puta, da ne izvršim ono što sam
naumio, odlučio sam da ne odgađam. Nisam mnogo razmišlјao, ali je možda oživjela u meni
nada da je lakše govoriti o milosti u ovakvoj nesreći koja podsjeća lјude na krhkost i nemoć
pred volјom gospodnjom.
A imam prava da znam o rođenom bratu onoliko koliko treba da mi kažu, koliko bi rekli
svakome, dužan sam da mu pomognem, ako je moguće. Ružno bi bilo da ostanem po strani,
svako bi mi zamjerio. Koga imam osim njega? I koga on ima osim mene? Hrabrio sam se i
opravdavao, utvrđivao svoje pravo i pripremao odstupnicu. Nisam zaboravio šta sam mislio
prije toga, da se bojim za sebe i da žalim njega, čak nisam znao ni šta je važnije, niti sam
lako odvajao jedno od drugoga.
Pred muselimatom je stajao stražar, sa sablјom o pojasu i malom puškom u bensilahu.
Nikad ovdje nisam bio, i nisam mislio o naoružanim stražarima koji stoje kao prepreka.
— Je li muselim u muselimatu?
— Zašto?
Potajno sam se nadao da neću naći muselima, vatra je u gradu, i drugih poslova ima
svakakvih, čudo bi bilo da je baš ovdje kad ga ja tražim, možda me ta skrivena misao i
natjerala da dođem, jer ga neću naći, i otišao bih odgodivši posjetu za drugi dan. Ali kad me
stražar, s rukom na jabuci puške, drsko upitao ono što ga se ne tiče, buknula je u meni
lјutina, kao da je nespokojstvo našlo oduška, jedva dočekavši da se istutnji kako bilo. Ja
sam derviš, šejh tekije, i jedan sejmen ne može da me dočekuje tako, s rukom na pušci,
makar i zbog ove odjeće koju nosim. Bio sam iskreno uvrijeđen, a docnije sam mislio kako
se za strah svetimo gdje možemo. Nјegovo pitanje je grubo, isticalo je njegovo pravo i značaj,
označilo je moju bezvrijednost, pokazalo mi da ni red kojem pripadam ne uliva poštovanje. A
sve to nije moglo da posluži kao izgovor da odem. Da je rekao da muselima nema, ili da
danas ne prima, bio bih mu zahvalan i otišao s olakšanjem.
— Ja sam šejh mevlevijske tekije — rekao sam tiho, smirujući srdžbu. — Treba da se
vidim s muselimom.
Stražar je gledao mirno, nimalo zbunjen mojim riječima, sumnjičav, uvredlјivo nemaran
prema onome što sam rekao. Uplašio sam se tog kurjačkog mira, učinilo mi se da bi on, bez
radosti i bez lјutine, mogao da izvuče kuburu i da me ubije. Ili da me pusti muselimu. On je
sinoć gonio moga bjegunca, on je odveo moga brata u tvrđavu, on je kriv njima. A oni su
krivi meni, zbog njih sam sad ovdje.
Ne žureći, očekujući još nešto od mene, grdnju ili molbu, zovnuo je drugog stražara, iz
hodnika, i rekao mu da nekakav derviš hoće muselimu. Nisam se pobunio protiv tog
obezličenja, možda je tako bolјe. Muselim sad neće odbiti mene već nekog bezimenog
derviša.
Čekali smo da ta poruka prođe kroz hodnike i da se vrati odgovor. Stražar je opet stao
na svoje mjesto, ne gledajući me, s rukom na kuburi, nije ga se ticalo da li će me primiti ili
odbiti, njegovo crno mršavo lice zračilo je spokojnom bezobzirnošću kojom ga je hranilo ovo
mjesto.
Čekajući, pokajao sam se što sam se zainatio da pređem ovu prepreku, misleći da je
ništavna, a ona je isto što i muselim, njegova ispružena ruka. Sad više nisam mogao da
odem, sam sebe sam prikovao za ovo mjesto, doveo sam se u priliku da me uvedu ili vrate.
Ne znam šta je gore. Namjera mi je bila da svratim kod muselima, poznavao sam ga, i da
povedem razgovor o bratu, kao usput. Sad je to nemoguće, pokrenuo sam čitav tespih lјudi,
zahtijevao da me muselim primi, razgovor više ne može biti uzgredan, dat mu je značaj
prava. A biće priznanje kukavičluka, ako budem govorio u pola glasa, ponizno. Želio sam da
sačuvam i dostojanstvo i opreznost. Drskost mi ne bi pomogla, i nemam je, poniznost bi me
uvrijedila, a osjećam je u svim žilama.
Bolјe bi bilo da me odbije, bio sam zbunjen i nepripremlјen, uzalud sam zamišlјao šta ću
reći, uzalud sam zamišlјao izraz lica koji ću unijeti u sobu, vidio sam zgrčene crte
usplahirenog čovjeka koji nije znao čak ni šta ga goni na taj korak, lјubav prema bratu,
strah za sebe, obzir prema ocu, i koji strepi, kao da čini nešto zabranjeno, kao da sve dovodi
u pitanje. Šta sam dovodio u pitanje? Nisam znao, zato i kažem: sve.
Pozvali su me da uđem.
Muselim je stajao kraj prozora, gledao požar. Kad se okrenuo, vidio sam da je nesabran,
u njegovu pogledu nisam ugledao sebe, kao da me nije poznao. Ničim mi nije pomoglo to
nepokretno lice.
U jednom trenu, dok sam gledao njegove odbojne oči, što su čekale da mi presude,
osjetio sam se kao krivac. Stajao sam između njega i počinjenog nepoznatog zločina, i on me
gurao od sebe, bliže prestupniku.
Mogao sam da uđem u razgovor na više načina, da nisam bio uzbuđen. Mirno:
— Nisam došao da branim već da pitam. Široko: — Kriv je čim je zatvoren, mogu li da
znam šta je učinio? Umjereno uvrijeđeno: — Zatvoren je, dobro; bilo bi pravo da ste i mene
obavijestili. Trebalo je poći s nekom namjerom, s nekim određenim htijenjem, pokazujući
više čvrstine u ovom uplitanju, a ja sam izabrao najgori način, nisam ga ni izabrao, sam se
nametnuo.
— Htio sam da pitam za brata — rekao sam smeteno, počinjući kako ne treba, bez
sigurnosti, odmah otkrivajući slabo mjesto, ne uspjevši da pripremim povolјniji prijem i
utisak. To teško neprobuđeno lice me prisililo da kažem šta bilo, sve odjednom, da bi me
prepoznao, da bi me primijetio.
— Brata? Kakvog brata?
U tom gluhom pitanju, u mrtvom glasu, u čuđenju što sam pretpostavlјao da bi trebalo
da zna nešto nevažno, osjetio sam kako smo se brat i ja smanjili do zrnca prasine.
Neka mi oproste svi časni lјudi, hrabriji od mene, svi dobri lјudi koji nisu doživjeli
iskušenje da zaborave ponos, ali moram da kažem, ništa mi ne bi pomoglo kad bih pred
sobom skrio istinu: nije me uvrijedila njegova namjerna grubost, ni strašna dalјina koju je
postavio između mene i sebe. Uplašilo me to, jer je bilo neočekivano, osjetio sam se
nespokojan i ugrožen, brat nije postojao kao moguća spona između nas, trebalo ga je
oživjeti, dovesti ga pred njega prvi put, i prvi put odrediti stepen njegove krivice. Ali šta sam
mogao da kažem da ne nanesem štetu bratu i da ne uvrijedim muselima?
Rekao sam da žalim što se to desilo, nesreća me pogodila kao smrt moga najbližeg,
sudbina me nije sačuvala od nevolјe da rođenog brata vidim tamo kuda odlaze griješnici i
neprijatelјi, i da me lјudi gledaju s čuđenjem, kao da sam i ja ponio dio krivice, ja koji
godinama časno služim Bogu i vjeri. I još dok sam govorio, znao sam da je to ružno, činio
sam izdaju, ali su riječi tekle lako i iskreno, tužba na sudbinu otimala se sama od sebe, sve
dok prijekor iz mene nije postao toliko jak i glasan, da mi se ogadio taj slatki plač nad
sobom, zbog kukavičluka kojem nisam znao pravi razlog, zbog sebičnosti što je ugušila
svaku drugu misao. Ne! zazivalo je nešto u meni, ružno je, zar si došao da sebe braniš, od
čega, brat je u opasnosti, stidjećeš se poslije, otežaćeš mu položaj, ućuti i izađi, reci i izađi,
reci i ostani,pogledaj mu u oči, samo te plaši svojim kumirskim licem,ućutkaj bezrazložni
strah, nemaš čega da se bojiš, ne sramoti se jadikovkama i pred njim i pred sobom, reci ono
što moraš.
I rekao sam. Da je brat, kako sam čuo, učinio nešto što možda nije trebalo, ja ne znam,
ali ne vjerujem da je nešto teško, zato molim muselima da ispita tu stvar, kako se
zatvoreniku ne bi pripisalo i ono što nije.
Bilo je malo to što sam rekao, nedovolјno hrabro i nedovolјno pošteno, ali to je sve što
sam mogao. Obuzimao me težak umor.
Nјegovo lice ništa nije govorilo, nije odavalo ni srdžbu ni razumijevanje, iz njegovih usta
mogla je da izađe i osuda i blagost. Docnije sam se nesigurno prisjećao da sam tada mislio
kako je u strašnom položaju svako ko moli: nužno malen, ništavan, pod tuđom nogom, kriv,
ponižen, ugrožen od tuđeg hira, želјan slučajne dobre volјe, podložan tuđoj moći, ništa od
njega ne zavisi, čak ni izraz straha ili mržnje koji ga može upropastiti. Pod tim pogledom bez
sjaja, što me jedva vidio, prestao sam da očekujem dobru riječ ili milost, i samo želio da
odem, a sve neka se svrši kako alah hoće.
Napokon je muselim progovorio, a bilo mi je već svejedno, mrtvo kao što je i ćutao,
godinama naviknut na taj stav neprobojnosti i strogog prezira, ali mi je i to bilo svejedno.
Malo me mučilo gađenje.
— Brat, veliš? Zatvoren?
Pogledao sam kroz prozor, vatra je ugašena, samo se još dim vukao iznad čaršije, trom,
crn. Šteta što nije sve uništila.
— Znaš li zašto je zatvoren?
— Došao sam da pitam.
— Eto, ne znaš ni zašto je zatvoren. A dolaziš da moliš, bez obzira šta je učinio.
— Nisam došao da molim.
— Hoćeš li da ga optužiš?
— Neću.
— Možeš li da navedeš svjedoka za njega ili protiv njega? Da ukažeš na druge krivce? Ili
saučesnike?
— Ne mogu.
— Šta onda hoćeš?
Govorio je lijeno, s prekidima, okrećući glavu u stranu, kao da je uvrijeđen, kao da mu je
mučno što mora da objašnjava tako jasne stvari i što gubi vrijeme s nerazumnim čovjekom.
Obuzeo me stid. Zbog straha, zbog kukavičke sebičnosti, zbog njegova prezira, zbog
prava na grubost, zbog dosade koju nije krio, zbog toga što me ponizio, što je razgovarao sa
mnom kao da sam hamal, softa, dušmanin. Navikao sam da slušam, da ne prigovaram, da
sagibam glavu, čak i to što sam pitao za brata ličilo mi je gotovo na prestup, ali je osionost
ovog surovog čovjeka, a možda još više njegova prostačka neučtivost, ugušila u meni dugu
naviku. Osjećao sam da postajem zelen od mržnje, iako sam znao da mi nije korisna. Nјemu
je svejedno, meni nije, on to i hoće, on nastoji, čak i ne nastoji, on zrači osjećanjem
odvratnosti prema lјudima. Ne znam zašto mu je stalo da stvara neprijatelјe, i ne tiče me se,
ali kako smije prema meni tako da se ponaša? Još me zavaravala misao o značaju reda i
poziva kome sam pripadao.
Ljudi žive mirno, a umiru naglo, rekao je onaj čudni dželepčija, Hasan, što nikad neće
prenagliti ni stradati zbog nepromišlјenosti. I ja sam vjerovao da sam siguran od
iznenađenja u sebi.
— Šta hoću? — rekao sam, čudeći se sam sebi i znajući da nije dobro što to govorim. —
Nije trebalo to da kažeš. Je li zločin upitati za brata, ma šta da je učinio! To mi je dužnost, i
po božjim i po lјudskim zakonima, svako bi mogao da me plјune ako bih se oglušio o to svoje
pravo. I sve nas, kad bi se to pravo osporilo. Jesmo li postali životinje, ili gori od životinja?
— Riječi su ti teške — rekao je isto onako mirno,samo su mu se suzili kapci na teškim
očima. — Na čijoj je strani pravo? Ti braniš brata, ja zakon. Zakon je strog, ja mu služim.
— Ako je zakon strog, treba li mi da budemo kurjaci?
— Je li kurjački braniti zakon, ili ga napadati, kao ti?
Htio sam da kažem da je kurjački biti surov po svaku cijenu. Čovjek strada naglo. Dobro
je što ništa nisam odgovorio na njegov izazov, on osjeća potrebu i zadovolјstvo da
izbezumlјuje lјude.
Poslije sam bio potišten, lјutina me brzo prošla, a smijenilo je kajanje zbog naglosti koja
mi nije svojstvena. Odgovorio sam oštro, jer sam bio suviše napregnut, nesposoban da
obuzdam nerazmišlјene porive. Sve što se tada učini, obično je štetno: to je oblik glupog
junaštva, samoubilački prkos bez svrhe, koji ne traje dugo i ostavlјa nezadovolјstvo sobom. I
zakašnjelo naknadno razmišlјanje koje ničemu ne služi.
Desilo se ono čega sam se najviše plašio, rečeno mi je da branim brata, suprotstavlјajući
se zakonu. Ako je zaista tako, ako nekome izgleda da je tako, jer ja znam da nije, ako lјudi
budu mislili da ja svoj lični gubitak pretpostavlјam svemu izvan mene, onda je sve ispalo
kako najgore može biti, i moja mutna strahovanja bila su opravdana. A najgore je što u
stvari nisam branio brata, samo sam se u jednom nerazumnom trenutku pobunio protiv
strašne surovosti, a nisam bio ni na njegovoj ni na muselimovoj strani. Nisam bio nigdje.
Drago mi je što je podne blizu, što neću ostati sam, odvojiću se molitvom od današnjeg
dana, ostaviću mučnu misao pred džamijskim vratima, čekaće me sigurno, ali ću bar neko
vrijeme biti bez nje.
Kad sam stao pred nekoliko vjernika i počeo molitvu, jače nego ikad osjetio sam
zaštitnički mir poznatog mjesta, gusti topli miris istoplјenog voska, lјekovitu tišinu bijelih
zidova i čađave tavanice, materinsku nježnost sunčanog svjetla što je iskrilo na zlatnim
zrncima prašine. Ovo je moja državina, pohabani ćilimi, bakreni svijećnjaci, mihrab gdje
klanjam pred lјudima pogruženim na kolјenima, moja tišina i sigurnost, godinama sam
ovdje svoj, znam ćilimsku šaru gdje staje moja stopa, istrvena je i izblijedjela, trag svoj sam
ostavio na onome što traje duže od nas, iz dana u dan vršim svetu dužnost u ovoj kući što je
postala moja, naša i božija, krijući i od samog sebe da je bila najviše moja. Ali toga dana,
toga podneva, oslobođen more, vraćen iz čudnog svijeta na koji nisam naviknut u ovaj
stišani mir, ja nisam vršio dužnost, bio sam siguran da nikome ne služim već da sve služi
meni, da me zaklanja i vraća, da potire ružan san o nečemu nejasnom. Ronio sam u
nasladu poznate molitve, osjećao da mi se vraća poremećena ravnoteža zbog svega što je
godinama moje, zbog prisnih mirisa, nejasnog mrmlјanja lјudi, tupih udara kolјena, zbog
molitava uvijek istih, zbog kruga što se zatvarao kao odbrana, kao tvrđava, opravdavajući
me i potvrđujući. Ne prekidajući molitvu, vršeći je navikom, vidio sam sunčevu zraku što se
probija kroz staklo, zategnuta od prozora do mojih ruku, kao da se igrala, izazivajući me;
čuo sam vedar svađalački cvrkut vrabaca oko džamije, neprekinut žamor njihovih glasova,
veselo žutih, činilo mi se, kao žito i sunce; i nešto toplo i vedro lebdjelo je oko mene,
odvajajući me, budeći sjećanje na ono što je jednom bilo, ne znam kad, ne znam gdje, ali
bilo, nemam potrebe da ga oživlјavam, živo je, jako i drago kao nekad, kao nikad,
neuobličeno i zato sveobuhvatno, bilo je, znam, možda u djetinjstvu, koje više ne postoji u
sjećanju već u žalјenju, možda u želјi da bude, i biva, prozračno, lagano, kao njihanje, tihi
tok vode, miran šum krvi, sunčana radost ni zbog čega, i znao sam da je to grijeh, to
zaboravlјanje u molitvi, ta slast tijela i misli, a nisam mogao da se otmem, nisam želio da
prekinem taj čudni zaborav.
A onda se prekinuo sam.
Učinilo mi se da iza mojih leđa, među lјudima u molitvi, stoji moj sinoćnji bjegunac.
Nisam smio da se okrenem, ali sam bio siguran da je u džamiji, ušao je poslije mene, ili ga
nisam vidio. Nјegov glas se čuje drukčije nego ostali, dublјi je i muškiji, njegova molitva nije
molba već zahtjev, oči su mu oštre, pokreti gipki, ime mu je Ishak, zovem ga tako jer je tu i
jer mu ne znam ime, a treba da znam. Došao je mene radi, da mi zahvali, ili sebe radi, da se
skloni. Ostaćemo sami poslije namaza, da ga pitam što sam propustio sinoć. Ishak,
ponavlјam, Ishak, to je ime moga ujaka koga sam kao dijete mnogo volio, Ishak, ne znam
kako ih dovodim u vezu, i kako i zašto tako uporno dozivam djetinjstvo, sigurno je to
bježanje. Bježanje od ovoga što jest, spašavanje nesvjesnim sjećanjem i ludom želјom da ne
bude stvarnosti, neostvarivom želјom, natjerala bi me u očaj da je bila stvarna misao, a
ovako se čak i ostvarivala, u trenucima, izvitoperenjima, maglovitim zanosima, u kojima su
tijelo i nepoznate unutrašnje snage tražile izgublјeni mir. Nisam bio svjestan u tom času da
je vijek zaboravu kratak, ali kad se javila misao o Ishaku, znao sam da se moj mir opet
muti, jer i Ishak je iz onoga svijeta na koji nisam htio da mislim, i možda sam zato i želio da
ga smjestim u prostor dalekih snova, odvajajući ga od časa i vremena u kome nismo mogli
biti zajedno. Želio sam da se okrenem, molitva mi je zbog njega bila prazna, svedena na
riječi bez sadržine, i duža nego ikad.
O čemu bih s njim govorio? O sebi neće da kaže ništa, uvjerio sam se sinoć. Govorili
bismo o meni. Sješćemo ovdje, u ovaj prazan prostor džamije, u svijetu a izvan njega, sami,
smiješiće se onim svojim sigurnim dalekim osmijehom, koji i nije osmijeh već proniclјiva
hladnoća, pogled koji sve vidi ali se ničemu ne čudi, slušaće me pažlјivo, zagledan u šaru
ćilima pred sobom ili u sunčanu zraku što se uporno probija kroz iskričavu sjenku, i reći će
mi istinu od koje će mi biti lakše.
Zamišlјajući taj razgovor, oživlјavao sam njegov lik, ne čudeći se kako sam mnogo od
njega zapamtio, čekao sam da ostanemo sami, kao sinoć, da nastavimo neobični razgovor,
ne krijući se. Taj nemirni pobunjeni čovjek koji je mislio suprotno od svega što sam ja
mogao da pomislim, hirom potpune nedoslјednosti izgledao mi je kao čovjek na koga bih
mogao da se oslonim. Sve što je činio bilo je ludo, sve što je govorio bilo je neprihvatlјivo, a
samo bih njemu mogao da se povjerim, jer je nesrećan ali pošten, ne zna šta hoće ali zna šta
radi, ubio bi ali ne bi prevario. I dok sam tako ispisivao u svom srcu lijepe osobine potpuno
nepoznatog odmetnika, nisam ni primijetio koliki sam put prešao od sinoć. Jutros sam htio
da ga predam stražarima, a u podne sam bio na njegovoj strani. Ali, ni jutros nisam bio
protiv njega, a i sad bih ga možda prijavio, i to dvoje nema među sobom veze, ili ima, ali
nekako naopako, sasvim spleteno. U stvari, bio sam samo siguran da bi mi on, Ishak,
pobunjenik, mogao da objasni neke stvari zauzlane u meni u čvor. Jedini on. Ne znam
zašto, možda što je patio, što je u mukama stekao iskustvo, što ga je pobuna oslobodila
naviknutog mišlјenja koje veže, što nema predrasuda, što je raščistio sa strahovima, što je
pošao putem koji nema izlaza, što je već osuđen i samo junački odgađa smrt. Takvi lјudi
mnogo znaju, više nego mi koji klecamo od naučenog pravila do straha od grijeha, od navike
do strepnje pred uvijek mogućom krivicom. I mada nikad ne bih pošao putem odmetništva,
ni u mislima čak, rado bih čuo njegovu istinu. O čemu?
Ne znam o čemu.
Reći ću mu ovako:
Dvadeset godina sam derviš, a malim djetetom sam pošao u školu, i ne znam ništa izvan
onoga što su htjeli da me nauce. Učili su me da slušam, da trpim, da živim za vjeru. Bolјih
od mene je bilo, vjernijih nema mnogo. Uvijek sam znao šta treba da činim, derviški red je
mislio za mene, a osnovi vjere su i tvrdi i široki, i ništa moje nije postojalo što se u njih nije
moglo uklopiti. Imao sam porodicu, živjela je svojim životom, moja po krvi i dalekom
sjećanju, po djetinjstvu koje cijelog života zatrpavam, varajući se da je mrtvo, moja jer tako
treba da bude, volio sam tu lјubav bez dodira i koristi, iako je zato bila i hladna. Postojali
su, moji su, i to mi je bilo dovolјno, i njima valјda, tri viđenja u ovih dvadeset godina nisu
ništa ni pokvarila ni popravila, nisu ni smetali ni pomagali mojoj službi vjeri, iako sam više
osjećao ponos što sam našao širu porodicu, nego žalost što sam se udalјio od svoje vlastite. I
eto, desilo se da je moga brata stigla nesreća. Kažem tu riječ, jer ne znam pravu, ne mogu
da kažem ni pravda ni nepravda, i tu počinje muka. Ne volim nasilјe, mislim da je to znak
slabosti i nerazumnog rasuđivanja, to je i način da se lјudi otjeraju u zlo. Pa ipak, kad je
vršeno nad drugima, ćutao sam, odbijao da donosim presudu, prebacujući odgovornost na
druge, ili se navikavajući da ne mislim o onome što nije moja krivica, priznavajući čak da se
ponekad mora učiniti zlo radi većeg i važnijeg dobra. Ali kad je bič vlasti pogodio moga
brata, i mene je rasjekao, do krvi. Nejasno mislim da je mjera surova, poznajem tog mladića,
nesposoban je za zločin. Ali evo, ne branim ga dovolјno čvrsto, a njih ne opravdavam, čini mi
se samo da su mi svi zajedno nanijeli zlo, gotovo podjednako, poremetili me, suočili sa
životom izvan moje prave putanje, natjerali me da se određujem. Šta sam ja sad? Zakržlјali
brat ili nesigurni derviš? Jesam li izgubio lјudsku lјubav ili sam oštetio čvrstinu vjere,
izgubivši tako sve? Volio bih da plačem zbog brata, ma kakav da je, ili da budem tvrdi
branilac zakona, makar i brat bio u pitanju, makar i žaleći. A ne mogu ni jedno ni drugo.
Šta je to, Ishače, buntovni mučeniče, koji si stao na jednu stranu i ne znaš šta je
neodlučnost, jesam li izgubio lјudski lik ili vjeru? Ili oboje? I šta je onda ostalo od mene,
lјuska, mezar, nišan bez oznake? Strah se nastanio u meni, Ishače, strah i zbunjenost, ni
korak više ne smijem da učinim ni na jednu stranu, izgubiću se i propasti.
Nisam se okrenuo da ga vidim, ne vjerujući da je više tu, i ne znajući šta bih mogao da
mu kažem od sve te muke što ni imena nije imala. A bila je opasna misao da baš njemu
povjerim ono što nikome ne bih rekao. Nije mi pao na um nijedan derviš, nijedan od lјudi s
kojima se susrećem, već odmetnik, bjegunac, čovjek izvan zakona. Jesam li mislio da se
samo on ne bi iznenadio kad bi to čuo? Jesam li vjerovao da me jedino on ne bi prijekorno
pogledao? Pomozi mi, Bože, da iz ovih iskušenja izađem isti kao što sam bio. A jedini pravi
izlaz vidim u tome da se ništa nije desilo.
Spas i mir Ibrahimu,
Spas i mir Musau i Harunu,
Spas i mir Ilijasu,
Spas i mir Ishaku,
Spas i mir nesrećnom Ahmedu Nurudinu.
Ljudi su izlazili, kašlјucajući, tiho šapućući, ostavlјali su me, ostao sam na kolјenima
pred mukom, sam, srećom, sam na žalost, bojeći se da napustim ovo mjesto gdje sam
mogao da se mučim neodlučnošću.
Napolјu se čula strka, neko je vikao, neko je prijetio, neću da čujem riječi, neću da znam
ko viče i ko prijeti, sve što se u svijetu događa ružno je, primi, Bože, molitvu moje nemoći,
oduzmi mi snagu i želјu da izađem iz ove tišine, vrati me u mir, prvi ili poslјednji, mislio sam
da između njih postoji nešto, bila je nekad jedna rijeka, i magle u njenim predvečerjima, i
sunčev odsjaj na njenim širinama, postoji i sad u meni, mislio sam da sam zaboravio, ali
ništa se izgleda ne zaboravlјa, sve se vraća iz zaklјučanih pretinaca, iz mraka tobožnjeg
zaborava, i sve je naše što smo mislili da je već ničije, ne treba nam a stoji pred nama,
svjetluca svojim bivšim postojanjem, podsjećajući nas i ranjavajući. I sveteći se zbog izdaje.
Kasno je, sjećanja, uzalud se javlјate, beskorisne su vaše nemoćne utjehe i podsjećanja na
ono što je moglo da bude, jer što nije bilo, nije ni moglo da bude. A uvijek izgleda lijepo ono
što se nije ostvarilo. Vi ste varka koja rađa nezadovolјstvo, varka koju ne mogu i ne želim da
otjeram, jer me razoružava i tihom tugom brani od patnje.
Otac me čeka, izgublјen od bola, zbog sina, samo mu je još on ostao, mene nema, ni
njega nema, sam, starac me čeka u hanu, sam, nekad smo mislili da smo jedno, sad ne
mislimo ništa, prvo će me njegove oči upitati, i ja ću odgovoriti, sa osmijehom, imaću toliko
snage, zbog njega, rečeno mi je da će brat biti pušten uskoro, ispratiću ga s nadom, zašto da
odlazi satrven, nikakve koristi od istine ne bi imao. I vratiću se tužan.
Udisao sam svježu majsku noć, mladu i iskričavu, volim prolјeće, mislio sam, volim
prolјeće, neumoreno i neotežalo, budi nas vedrim lakomislenim zovom da počnemo iznova,
varka i nada svake godine, novi pupovi niču iz starih stabala, volim prolјeće, vičem u sebi
uporno, prisilјavam se da povjerujem, krio sam ga od sebe ranijih godina, a sad ga zovem,
nudim se da me obuzme, dodirnem cvijet jabuke kraj puta, i glatku novu grančicu, sokovi
žubore njenim bezbrojnim žilicama, tok im osjećam, neka mi kroz jagodice pređu u tijelo,
jabukov cvat da nikne na mojim prstima, i prozirno zeleno lišće na mojim dlanovima, da
budem blagi miris voćkin, i njena tiha nebriga, nosiću ocvjetale ruke pred zadivlјenim
očima, pružaću ih kiši hranitelјki, u zemlјu ukopan, nebom hranjen, prolјećima obnavlјan,
jesenima smirivan, dobro bi bilo početi sve iz početka.
A početka više nema, niti je važan, niti znamo kad bude, poslije ga određujemo, kad smo
u virovima, kad se sve samo nastavlјa, i onda mislimo da je moglo biti nekako drukčije, a
nije, i namećemo se prolјeću, da ne mislimo na nepostojeći početak, ni na ružno
nastavlјanje.
Uzalud hodam sokacima, trošim vrijeme što se ne da potrošiti, Hasan me čeka u tekiji.
Otac me danas čekao u hanu, Hasan večeras u tekiji, stoje na svim putevima i na svim
raskršćima, ne daju mi izaći iz brige. — Odmah mi javi kad ga puste — rekao je otac na
odlasku. — Neću se smiriti dok ne čujem. A najbolјe bi bilo da dođe kući.
Najbolјe bi bilo da nije ni išao od kuće.
— Otiđi sutra muselimu — napomenuo je da ne zaboravim — i zahvali mu. Zahvali i u
moje ime.
Drago mi je što je otišao, teško je gledati u njegovo lice, koje je tražilo utjehu, a ja sam
mu je mogao dati samo kroz laž. Odnio je i jedno i drugo, meni je ostalo ružno sjećanje.
Zaustavili smo se na kraju polјa, polјubio sam ga u ruku, on mene u čelo, opet je bio otac,
gledao sam za njim, išao je poguren, vodeći konja kao da se naslanja na njega, okrećući se,
neprestano, laknulo mi je kad smo se rastali, a bio sam tužan i usamlјen, sad je to bilo
konačno, varke više nije moglo biti. Sahranili smo jedan drugoga baš u času kad smo se
prepoznali, ništa nam ta nepotrebna poslјednja toplina nije mogla pomoći.
Stajao sam usred širokog polјa kad je otac uzjahao konja i zašao za stijenu, kao da ga je
progutao suri kamen.
Duga popodnevna sjenka, tmurna duša brda, puzila je polјem, zatamnjujući ga, prešla je
i preko mene, opkolila me odasvud, a sunčana strana je bježala od nje, uzmičući prema
drugom brdu. Daleko je noć, to je samo njen rani predznak, nešto zloslutno je u tim mrkim
prethodnicama. Nikoga nema na polјu prepolovlјenom sjenkom, puste su obje strane, jedini
ja stojim na toj zavađenoj širini što se zamračuje, sitan u prostoru što se zatvara, obuzet
mutnim tjeskobama koje nosi moja prastara duša, tuđa a moja. Sam u polјu, sam u svijetu,
nemoćan pred tajnama zemlјe i širinama neba. A onda se odnekle od brda, od kuća u
pristranku, začula nečija pjesma, probijala se kroz sunčani prostor polјa do moje sjenke,
kao da mi je išla u pomoć, i zaista me oslobodila kratke i bezrazložne začaranosti.
Nisam izbjegao Hasanovu netraženu pažnju. Sjedio je sa hafiz-Muhamedom, u čardaku,
iznad rijeke, u plavom mintanu, podšišane mekane brade, jagom namirisan, svjež,
nasmiješen, saprao je sa sebe tri mjeseca putovanja, miris stoke, znoja, hanova, prašine,
blata, zaboravio na psovke, na planinske prevoje, na opasne prelaze preko rijeka, i sad je
ličio na mladog agu koga je život razmazio, ne tražeći od njega ni napor ni hrabrost.
Zatekao sam ih u razgovoru. Taj dželepčija i bivši muderis podsticao je hafiz-Muhameda
da izlaže ono što zna, da bi mogao da mu se suprotstavi, šaleći se, ne pridajući značaja ni
onome što je čuo ni onome što je odgovarao. Uvijek sam se čudio kako je u neozbilјnim
razgovorima pronalazio pametne razloge, zaodijevajući ih u lude oblike.
Upitao me kad smo se pozdravili:
— Jesi li saznao štogod za brata?
— Nisam. Ići ću sutra opet. A ti, kako si putovao?
Tako je najbolјe, moje brige neka ostanu meni.
Rekao je nekoliko običnih rečenica o svom putovanju, šaleći se, kako uvijek zavisi od
volјe božije i od ćudi stoke, i on svoju volјu i ćud podređuje njima, a onda predložio da hafiz
Muhamed nastavi svoje izlaganje, veoma zanimlјivo, i veoma sumnjivo, o postanku i
razvitku živih bića, pitanje od značaja sve dok ima živih bića i pogodno za sporenja, naročito
u vremenu kad sporenja nema i kad svi umiremo od dosade, slažući se u svemu.
Hafiz Muhamed, koji je tri mjeseca ćutao, ili govorio o najobičnijim stvarima, nastavio je
svoje izlaganje o postanku svijeta, čudno i netačno, Kur-anom nepotvrđeno, ali je zanimlјiva
slika koju je razvijao, uzeta iz bogzna koje knjige od mnogih koje je pročitao, maštom
oživlјena, sva svjetlucava od vatre usamlјenih groznica, kad se u njegovim bolesnim
viđenjima svijet stvarao i rastvarao. Ličilo je na bogohulјenje, ali smo se već navikli, jedva
smo ga i smatrali pravim dervišem, izvojevao je sebi pravo da bude neodgovoran, najlјepše i
najređe pravo u našem redu, i nije se smatralo da je suviše štetno ono što je ponekad
govorio, jer je bilo prilično nerazumlјivo.
Izgledalo mi je sasvim neobično, nezamišlјivo gotovo, kako jedan bezazlen učenjak govori
o postanku svijeta jednom duhovitom spadalu, neozbilјnom dobričini, nekadašnjem alimu i
sadašnjem goniču stoke i pratiocu karavana. Kao da se sam šejtan potrudio da sastavi ova
dva čovjeka koji ničeg zajedničkog nisu imali, i da ih navede na razgovor koji niko ne bi
očekivao.
Ovaj mladi čovjek me uvijek iznova iznenađivao nekom neočekivanošću koju nije bilo
lako objasniti ni opravdati. Iako je pametan i obrazovan, sve što je činio bilo je neobično,
izvan svega što bi se moglo pretpostaviti. Završio je školu u Carigradu, hodao po Istoku, bio
muderis na medresi, službenik na Porti, oficir, pa ostavio sve, zbog nečeg živio u
Dubrovniku, vratio se s jednim dubrovačkim trgovcem i njegovom ženom, govorilo se da je
zalјublјen u tu bjelokožu Latinku crne kose i sivih očiju, što sad s mužem živi u Latinluku,
tužio sudu nekog dalekog rođaka koji je prisvojio njegovo imanje i odustao od tužbe kad je
vidio koliko djece taj nesrećni rođak hrani, oženio se kćerkom tog dalekog rođaka koju su
mu nametnuli da se oduže za imanje, a kad je vidio čime su ga usrećili, pobjegao je glavom
bez obzira, sve ih ostavivši u svojoj kući, i počeo da se bavi trgovinom, odlazeći na istok i
zapad, na užas porodice. Kako je spojio toliko zanimanja, šta je bilo njegovo, teško je reći.
Nijedno, smijao se on, ali se od nečega mora živjeti, i svejedno je, na kraju krajeva. Bio je
suviše govorlјiv za službu na Porti, suviše bujan za muderisa, suviše obrazovan za
dželepčiju. Govorilo se da je otjeran iz Carigrada, kolalo je isto toliko priča o njegovu
poštenju koliko i o nepoštenju, o izuzetnim sposobnostima kao i o potpunoj nesposobnosti;
nazvali su ga nemilosrdnim kad je podnio tužbu zbog imanja, a budalom kad je odustao;
jedni su pričali da je bestidan jer živi sa Dubrovkinjom, pored muža mamlaza, a drugi da je
on mamlaz, jer ga Dubrovkinja i njen muž iskorišćuju. Pretresan je na sitno kasablijsko
sito, zgodan predmet za stotine radoznalih nagađanja, naročito u početku, dok se nisu
navikli, a on je na sve odmahivao rukom, bilo mu je svejedno, kao i sve u životu. Družio se
sa svakim, razgovarao s muderisima, trgovao s trgovcima, pijančio s barabama, šalio se s
kalfama, ravan svakome u svemu čime se bavio, a opet promašen u svemu.
Nisam želio da govorim s njim o bratu, bio bi ožalošćen ali zakratko, ozlojeđen ali
zakratko. A mučio me i sinoćnji razgovor s njegovom sestrom. Volio bih da nije došao.
Srećom, nije nametlјiv. I srećom, zanimao ga je razgovor koji su vodili. Tako ću moći sve
da odložim.
Vlaga i toplina su izvor života, govorio je hafiz Muhamed. Iz trule memlјivosti, u kojoj su
se dugo stvarala, najprije su ponikla živa bića, bez oblika, bez udova, zrnca i štapići u
kojima je tinjala životna snaga, kretala su se u mraku svoga nevidjela, tumarajući bez svrhe
i bez cilјa, živeći u vodi, odlazeći na kopno, zavlačeći se u mulј. Hilјade godina je tako
prošlo...
— A Bog? — pitao je Hasan.
Bilo je to šalјivo a ipak ozbilјno pitanje. Hafiz Muhamed nije htio da ga čuje.
— Hilјade godina je tako prošlo, ta mala nemoćna bića su se mijenjala, jedna su se
navikavala na kopno, druga na vodu. Rađala su se gluha i slijepa, bez ruku, bez nogu, bez
ičega na sebi, i sve je nicalo poslije duge potrebe i mnogih pokušavanja.
— A Bog?
— Bog je tako htio.
Morao je tako da kaže, iako je zvučalo neubjedlјivo, ali je hafiz Muhamed više uklanjao
jednu nezgodnu smetnju neprikosnovenom opštom tvrdnjom, nego što je odgovarao na
izazov.
Začudilo me držanje i jednog i drugog. Hafiz Muhamed je zaista odricao božije učešće u
stvaranju svijeta, a Hasan je samo šalјivo na to upozoravao, ne želeći da stvar tjera do kraja
niti da iskoristi prednost koju je, mogao lako steći.
Znao sam, bila su to nešto izmijenjena učenja grčkih filozofa, a prenio ih je Ibn-Sina u
svojim djelima na arapskom jeziku. Po tom učenju, čovjek je postepeno postajao ono što
jest, polako se prilagodavao prirodi, potčinjavajući je sebi, jedino stvorenje koje ima svijest.
Zato mu priroda nije više tajna, ni prostranstvo oko njega nepoznanica, osvojio ga je i
savladao, prešavši ogroman put od crva do gospodara zemlјe.
— Rđav gospodar — nasmijao se Hasan.
Spor je i počeo oko toga, i cio razgovor: da su lјudi rđavo udesili ovaj svijet, kako je
tvrdio Hasan, ne lјuteći se što je tako. A hafiz Muhamed se nije slagao, i pošao je za
dokazom čak do klice svijeta.
Stotinu prigovora moglo se učiniti svemu što je hafiz Muhamed govorio, od objašnjenja
postanka živih bića, koje se desilo samo po sebi, pa do tvrdnje da je čovjek gospodar zemlјe,
gotovo nezavisno od božije volјe. Ali kad sam se umiješao u razgovor, nisam mu prigovorio
zbog tih ogrešenja, izgledalo mi je smiješno da se sporim oko suviše poznatih stvari. Važnije
mi je bilo nešto drugo: zar nije naivno mišlјenje da je čovjek ugodno smješten na zemlјi i da
je tu njegov pravi dom?
Prostranstvo je naša tamnica, rekao sam osluškujući odjek svojih nepoznatih misli,
unoseći neočekivanu vatru u mrtvi i nepotrebni dotadanji razgovor. Prostranstvo posjeduje
nas. Mi ga posjedujemo samo koliko može oko da pređe preko njega. A ono nas umara,
plaši, zove, goni. Mislimo da nas vidi, a mi ga se ne tičemo, kažemo da ga savladavamo, a
samo se koristimo njegovom ravnodušnošću. Zemlјa nam nije naklonjena. Gromovi i talasi
nisu za nas, mi smo u njima. Čovjek nema svog pravog doma, on ga otima od slijepih sila.
To je tuđe gnijezdo, zemlјa bi mogla biti samo stanište čudovišta koja bi bila u stanju da se
nose s nedaćama što ih ona pruža u izobilјu. Ili ničija. Pa ni naša.
Ne osvajamo zemlјu, već grumen za svoju stopu, ni planinu već sliku u svome oku, ni
more već njegovu giblјivu čvrstinu i odsjaj njegove površine. Ništa nije naše osim varke, zato
se čvrsto držimo za nju.
Mi nismo nešto u nečemu, već ništa u nečemu, nejednaki s tim oko sebe, ne isto,
nespojivo. Razvitak čovjekov trebalo bi da ide ka gublјenju svijesti o sebi. Zemlјa je
nenastanjiva, kao i mjesec, a mi sebe varamo da je ovo naš pravi dom, jer nemamo kud.
Dobra za nerazumne, ili za neranjive. Možda će biti izlaz čovjekov da se vrati unazad, da
postane samo snaga.
A kad sam izrekao svu tu nerazumnost, uplašio sam se da sam razgolitio sve što sam
htio da sakrijem. Odgovarao sam današnjem danu i svojoj ozlojeđenosti. Doveo sam u
neugodan položaj i sebe i njih dvojicu.
Hafiz Muhamed je gledao u mene začuđeno, gotovo uplašeno, a Hasan rastreseno,
smiješeći se, i ja sam tek u njihovim očima sagledao pravu težinu svojih riječi, o kojima
ranije nisam razmišlјao. Ali me savjest nije prekoravala, čak mi je bilo lakše.
Hasanov izraz lica postao je neočekivano sabran. Ne, rekao je, polako odmahujući
glavom, kao da se izvinjava što govori ozbilјno. Ne treba čovjek da se pretvori u svoju
suprotnost. Sve što u njemu vrijedi, to je ranjivo. Možda nije lako živjeti na svijetu, ali ako
mislimo da nam ovdje nije mjesto, biće još gore. A želјeti snagu i bezosjećajnost, znači svetiti
se sebi zbog razočarenja. I onda, to nije izlaz, to je dizanje ruku od svega što čovjek može da
bude. Odricanje svih obzira je prastari strah, davna suština lјudskog bića koje želi moć, jer
se boji.
— Ovdje smo, na zemlјi — rekao je hafiz Muhamed uzbuđeno. — Poricati da je ovo
mjesto za nas, znači poricati život. Jer...
Zakašlјao se, ali je i dalјe mahao rukom da se ne slaže sa mnom, ne uspjevši da smiri
uzbuđenu bolest.
— Treba da ideš u sobu — upozorio ga je Hasan. — Hladno je, vlažno. Da ti pomognem?
Odbio je rukom: ne treba. I otišao, kašlјući: nije volio svjedoke u bolesti.
Ostali smo sami, Hasan i ja.
Šteta što se nismo mogli rastati bez ikakva objašnjenja, bez ikakva dalјeg razgovora,
najbolјe bi bilo ustati i otići, teško je bilo i prekinuti i nastaviti, a nije više bilo ni hafizMuhameda, koji nam je služio kao spona i kao razlog za opšti razgovor. Čekalo nas je ono
što se tiče samo njega i mene.
Ali Hasanu nije nezgodno, uvijek je nalazio načina da sve bude prirodno. Svratio je
pogled sa hafiz-Muhameda na mene i nasmijao se. Smijeh mu je put do čovjeka, izražava
razumijevanje, olakšava.
— Uplašio si hafiz-Muhameda. Izgledao je zabezeknut.
— Žao mi je.
— Znaš li šta sam mislio dok si govorio? Kako neki lјudi mogu da kažu sve što hoće, i
možeš da primiš ili ne primiš, ostaješ miran. A neki u jednu riječ unesu sebe, i odjednom se
sve zažari, niko ne ostaje miran. Osjetimo da se nešto važno dešava. To više nije razgovor.
— Nego šta je?
— Spremnost da se sve baci na lomaču. Suviše te pogodila bratova nesreća.
Nikome ne bih dopustio da ovako sa mnom govori, odbio bih lјutito, ali on me porazio,
pogađajući suštinu moje pobune, a još više dobronamjernošću, koja nije u riječima već u
pogledu, dubokoj iskrenosti, razumijevanju, zabrinutosti, u čitavom načinu kako je zračio,
kao da me tek sada vidio i s one strane koja se obično krije. Ali ako ga i nisam odbio, želio
sam da skrenem razgovor, nisam volio da iko kopa po meni.
— Šta si mislio govoreći o prastarom strahu koji vučemo iz davnine?
— Zar je ovo večeras prvi put što se vidimo? Htio bih da razgovaramo o tvome bratu. Ako
ti nije nezgodno.
Mogao sam da mu kažem: ne tiče te se, ostavi me na miru, ne ulazi u moje skrivene
prostore, muka mi je od lјudi koji daju savjete. I to bi bilo najiskrenije. Ali nisam podnosio ni
svoju ni tuđu grubost, stidio sam se kad bi me pobijedila, dugo pamtio kad bi mene
pogodila. Rekao sam, izvinjavajući se, da mi je otac danas došao od kuće, i da nisam baš
najbolјeg raspoloženja.
— Već drugi put me odbijaš — nasmijao se.
— Šta bih mogao da ti kažem? Ništa nisam saznao.
— Ni zašto je zatvoren?
— Ni to.
— Onda ja znam više od tebe.
Nije ga lako odbiti.
Ispričao je čudnu priču, koju sam jedva shvatao svojim ograničenim i jednostranim
iskustvom, djetinjim po nepoznavanju svijeta u kome sam živio.
U okolini grada živio je neki mali posjednik, rekao je Hasan, živio, sad je mrtav. Je li
imao stvarnog razloga, zato što je bio nečim pogođen, ili je bio naivan, ili pošten, je li bio
naprasit, ukolјica, zanesenjak, je li imao nekoga za leđima, ili je imao dokaze, da li je bio
lud, ili mu je bilo svejedno šta će se s njim desiti, teško je znati, a sad nije ni važno, tek taj
čovjek je počeo da govori sve najcrnje o nekim lјudima iz vlasti, optužujući ih jasno i glasno
za ono što svi znaju ali ne pominju. Lijepo su mu poručili da dođe sebi, ali on je mislio da ga
se boje, i nije prestao da čini ono što nikome nije bilo od koristi. Tada su poslali po njega
sejmene, doveli ga vezana u kasabu, zatvorili u tvrđavu, napisali saslušanja u kojima je
nesrećnik priznao mnoge grijehe, sam naveo vlastite riječi protiv vjere, države, sultana,
valije, objašnjavajući da je govorio u lјutini i bijesu. Priznao je čak da je održavao veze sa
pobunjenicima u Krajini, da im je slao pomoć, a njegova kuća je bila stjecište njihovih
glasnika i povjerlјivih lјudi. Poslali su ga sa svim saslušanjima veziru u Travnik, ali je čovjek
na putu isječen, sablјama, jer je pokušao da pobjegne. Sad, što se tiče tog pokušaja
bjekstva, može da misli ko šta hoće, možda je i pokušao da bježi, a možda i nije, svejedno
mu je bilo uostalom, jer bi ga posjekao vezir da nisu sejmeni. I ne bih ti o njemu ni pričao,
nije jedan, ni poslјednji, da u sve to nije umiješan i tvoj brat. A nije ga ni poznavao, nije ga
č
— Možda je sve to nagađanje, prazna priča?
— Nije nagađanje, ni prazna priča.
— Taj koji ti je ispričao, je li na takvom položaju da može znati.
— Zna samo ovo što sam ti kazao.
— Ko je on?
— Ne mogu ti reći, niti je važno! Od njega bi mogao čuti samo ovo što si već čuo. Šta ti
treba više!
— Ništa.
— Bio je toliko uplašen, da mi ga je bilo žao.
— Zašto ti je onda govorio?
— Ne znam. Može biti, da se rastereti. Da ga ne udavi ono što zna.
Bio sam toliko smeten onim što sam čuo, da nikako nisam uspijevao da saberem misli,
bježale su kao ptice pred požarom, skrivale se u tamne jame, kao kamenjarke. Strašna se
ukazivala preda mnom slika svemoćnog zla.
— To je strašno — rekao sam. — Toliko strašno, da jedva mogu vjerovati. Volio bih da mi
nisi ispričao.
— I ja bih. Sad. Pa, neka bude kao da ništa nisam rekao, ako ti ne treba.
— To je nemoguće. Stvari ne postoje dok se ne kažu.
— Stvari ne mogu da se kažu dok ne postoje. Pitanje je samo, treba li da se kažu. Da
sam znao koliko ću te uzbuditi, možda bih ćutao. Zašto se plašiš istine?
— Šta imam od nje?
— Ne znam. A možda i nije istina.
— Kasno je sad da se povlačiš. Ne možemo potrti što je rečeno. Poznajem li ga, tog što ti
je ispričao?
Pogledao me začuđeno:
— Htio sam da ti pomognem. Mislio sam da ćeš razmišlјati kako da spaseš brata, što
prije, što brže. A ti si, izgleda, zapamtio samo tog jadnika koji sigurno noćima ne spava od
straha. Kao da ne želiš znati ništa drugo.
Možda je to tačno, možda je imao pravo, tom mišlјu o sporednom olakšavao sam svoj
užasni teret. Samo, nije trebalo ovako razgovarati, a činilo mi se da znam i kako je trebalo.
Na samom rubu usana mi je bilo nepametno, djetinje pitanje: šta da radim, dobri čovječe,
koji si prešao preko opomene svoga razbora i krenuo u susret drugom čovjeku, reci mi šta
da učinim? Zaprepašten sam tvojim otkrićem, kao da sam doveden nad provaliju, a neću da
pogledam, hoću da se vratim u ono što sam bio, ili da se ne vratim, želim da spasem vjeru u
svijet, a to je nemoguće dok se ovaj strašni, ubilački nesporazum ne otkloni. Kaži mi, od
čega da počnem?
Nisam bio svjestan, tada, kako ne pristajem na raskid, kako uporno čuvam davno
uspostavlјene veze, ne znajući da time bacam krivicu na brata, jer neko mora biti kriv.
Kamo sreće da sam počeo da govorim, prestao bih da se zaklanjam pred njim, i pred sobom.
Ne znam šta bi se desilo, možda mi ne bi znao ništa reći, možda mi ne bi mogao ničim
pomoći, ali bi popustio grč moje duše, i ne bih bio sam. A možda bih izbjegao put kojim je
docnije krenuo moj život, da sam prihvatio njegovo veće i gorče iskustvo, da se nisam
zatvorio u svoju muku. Iako ni to nije bilo sigurno, jer su se naše namjere potpuno
razilazile, on je želio da spase jednog čovjeka, ja sam spašavao jednu misao. Doduše, tako
sam mislio poslije, a u tom času bio sam pometen, ogorčen, nesvjesno kivan na njega što je
otkrio što nisam znao, svjestan da moram učiniti sve da istina izađe na vidjelo, sad moram;
da nisam znao, mogao bih da čekam, branilo bi me neznanje. Sad više nije bilo izbora,
osuđen sam istinom.
Obuzet brigom o onome što je moralo da dođe, sutra, za dva dana, kroz neko vrijeme
koje nije daleko, ipak sam mislio kako je mučno da se rastanemo. Da ode bez riječi, da
kažemo nešto suviše obično, da se razdvojimo hladno i lјutito? Ne nalazim pravu riječ i pravi
odnos kad su moje lične stvari u pitanju: do sada sam uvijek znao šta da kažem i kako da
se držim. Ostala je neka neprijatnost od ovog razgovora, izvjesna težina predosjećanja, i
nezadovolјstvo što nije sve rečeno, ali sam se i nehotice uzdržavao da ne pokažem hladnoću
i uvrijeđenost, jer nisam znao da li će mi ovaj čovjek još biti potreban. Kažem: nehotice, jer
nisam svjesno smišlјao lukavstvo, nisam znao na kom bi mi putu mogao biti koristan, jer ga
nisam ni odredio, ali mi je unutrašnja opreznost nalagala da ga ne izgubim. A možda će mi
biti potrebna njegova naklonost zbog posla koji sam dogovorio s njegovom sestrom. Zato
sam završio razgovor tako da se može ponovo započeti ili ne započeti, kako bude volјa božija.
Rekao sam, s najbolјom želјom da mi glas bude običan i lјubazan:
— Kasno je. Ti si sigurno umoran.
Iznenadio me odgovorom i postupkom, neočekivanim a prirodnim, toliko jednostavnim,
da je baš zato bio čudan.
Stavio je svoje duge čvrste prste na podlanicu moje ruke što je ležala na naslonu klupe,
jedva me dodirnuvši, tek da osjetim ugodnu hladnoću njegove kože i mekih jagodica, i rekao
mirno, tihim dubokim glasom kojim se valјda izgovara lјubav:
— Izgleda da sam te povrijedio, a nisam to htio. Mislio sam da znaš više o svijetu i
lјudima, mnogo više. Trebalo je drukčije da razgovaram s tobom.
— Kako si drukčije mogao da razgovaraš?
— Ne znam. Kao sa djetetom.
Te riječi mogle bi da ne znače ništa, ali je na mene ostavio utisak način na koji ih je
izrekao, glasom duboke krnete, bez šumova i prizvuka, bez nemirnih predisaja, sa
smiješkom tužnim zbog nečega što se nije desilo sada, a blagim i pametnim i oslobađajućim,
i pomislio sam s čuđenjem, prvi put, kako u njemu živi nešto veoma zrelo i puno, što se
otkriva samo u časovima kad se ne čuva. Pri ovakvoj mjesečini što nas obliva nemirom. U
trenucima kad je teško. Zapamtio sam taj obli glas što goni na povjeravanje, i taj osmijeh što
miruje, i to pretponoćno vrijeme kad se otvaraju tajne, ostalo mi je u sjećanju sve, zbog
nečeg jakog a ipak neuhvaćenog potpuno. Možda zato što mi se učinilo da sam odjednom,
sasvim iznenada, doživio da jedan čovjek pokaže svoju skrivenu stranu, koju niko prije
mene nije vidio. Ne znam da li se tek rađao ili otkrivao, svlačeći zmijsku košulјicu, ne znam
ni šta je pokazao, a ubijeđen sam da je trenutak bio izuzetan. Razmišlјao sam i o tome da je
moje vlastito uzbuđenje u stanju da preobrazi svaku riječ, svaki pokret, svaki doživlјaj, ali je
sjećanje ostalo.
Tada je on ustao, uspješno je razvezao uzlove nelagodnosti među nama, našao je pravu
riječ koja lijepo i dugo zvoni, i mogao je da ode. Malopređašnje bezrazložno uzbuđenje me
nije više držalo, zamijenila ga je ružna namjera, čudnija zato što se rodila neposredno poslije
oduševlјenja, nego što se javila.
Na polasku izvadio je iz džepa neki zavežlјaj i stavio na klupu. — Za tebe — rekao je.
I otišao.
Ispratio sam ga do kapije. A kad je zašao za ćošak, pošao sam za njim. Koračao sam
tiho, blizu zidova i taraba, spreman da zastanem ako se okrene, misliće da sam sjenka.
Gubi se u tami sokačića, pratim ga po udaru koraka, moji se ne čuju, mekani su i skriveni,
nikad ranije nisam tako hodao, ponovo pronalazim plavi mintan i visoku priliku na
raskršćima obasjanim mjesečinom, i slijedim ga, uokrug, čini mi se, a onda razočaran vidim
kako se to varlјivo kruženje sužava, prema poznatom mjestu. Zastao sam kod džamije, on je
kucnuo halkom na vratima svoga dvorišta i neko je otvorio, kao da ga je čekao iza kapije. Da
je ušao u neku tuđu kuću, vjerovao bih da je svratio kod onog koga mi nije otkrio. Ovako
nisam znao ništa.
Vratio sam se u tekiju, umoran od nečega što nije zamor tijela.
Na klupi je ležao Hasanov poklon: Abul Faradžova "Knjiga priča", u skupocjenim
koricama od safijanske kože, sa četiri zlatne ptice u uglovima. Iznenadilo me što su i na
svilenoj marami u koju je knjiga zamotana bile izvezene četiri zlatne ptice. To nije kuplјeno
usput.
Jednom sam u razgovoru pomenuo Abul Faradža, sjećajući se mladosti. Pomenuo i
zaboravio. On nije.
Sjeo sam na klupu i držeći knjigu u krilu, gladeći prstima glatki safijan, gledao
mjesečinom umrtvlјenu rijeku, slušao kako otkucava vrijeme na sahat-kuli, i čudno stišan,
želio da zaplačem. Od dalekog djetinjeg Bajrama što se već izgubio u pamćenju, ovo je prvi
put da mi je neko donio dar, prvi put da je neko mislio na mene. Zapamtio je moju riječ, i
sjetio se negdje u dalekoj zemlјi.
Osjećanje je sasvim neobično: kao da je svježe sunčano jutro, kao da sam se s dalekog
puta vratio kući, kao da me obasjala bezrazložna a jaka radost, kao da je tmine nestalo.
Otkucala je i ponoć, javlјale su se noćobdije, kao noćne ptice, vrijeme je prolazilo, a ja
sam sjedio začuđen. Zbog Abul Faradžove knjige i zbog četiri zlatne ptice. Vidio ih je na
beznoj marami, to je jedino što mi je ostalo iz naše kuće, otac mi je donio tvrde gurabije u
selјačkom peškiru, davno, i maramu, lјepšu, preko grubog cetena. I to je zapamtio.
Teško je vjerovati, ali je istina: bio sam duboko ganut. Zato što me se jedan čovjek sjetio.
Ni zbog čega, ni zbog kakve koristi, iz čista srca, ili iz šale, možda. Tako se, eto, kupuje
pažnjom i stari okorjeli derviš koji je mislio da je savladao sitne slabosti u sebi. A one,
izgleda, ne umiru tako lako. I nisu ni sitne.
Noć je prolazila, a ja sam sjedio ozaren, smiješan sam sebi zbog uzbuđenja koje nisam
mogao da objasnim. A nisam želio da ga se lišim.
6.
Slab je koji traži, a slabo je i što se od njega traži.
Išao sam jutros u polјe, peo se uz iscvjetalo brdo, stajao uz nisko stablo voćke, licem uz
grozd cvjetova, listića, čašica, lepeza, hilјade živih čuda spremnih na oplodnju, osjećao sam
opojnu slast od tog bujanja, od hučanja sokova kroz bezbroj nevidlјivih žilica, i opet sam
želio, kao i sinoć, da uklopim obje ruke u granje, da me protoči bezbojna krv bilјa i da bez
bola cvjetam i venem. I baš to ponavlјanje čudne želјe uvjeravalo me o težini muke koju
nosim.
Iz šume je zvonko odjekivala sjekira, u određenim razmacima, u kojima je bio zamah
nečijih snažnih ruku, i kratka tišina poslije udarca, i na toj dalјini znao sam da je sjekira
oštra, dugog sječiva, i da zagriza drvo lјutitim cikom, bijesno prodirući do srčike. I kukavica
se čula, sa svojom dvosložnom tugovankom, pečalno ravnodušnom, kao sudbina, i nečiji
zov, ženski, vedar, prodoran, nerazumlјiv, žena je mlada, prolјetnim suncem opalјena,
nasmijana, ne vidim je, okrećem se prema tom mladom glasu kao prema krbli, a znam sve o
njoj. Samo ta tri glasa u tišini prolјetnog jutra, u prostranstvu tuđeg svijeta. Zatvorio sam
oči, sladak miris peluda je u meni, i slušao: tri sasvim jednostavna glasa. I tada sam doživio
neobičan trenutak zaborava. Nije to bilo sjećanje, već prisustvo u drugom vremenu, mnogo
ranijem, ništa od mene sadašnjeg nije postojalo tada, bio je samo lagan, radostan osjećaj
živlјenja, uzdrhtala saživjelost sa svim oko sebe. Znao sam, sjekira je očeva, to njegove jake
ruke zamahuju u šumi iznad kuće. I kukavičin glas prepoznajem, nisam je nikad vidio, ali
se javlјa uvijek sa istog mjesta. Znam i djevojku, šesnaest joj je godina, vidim je preko
tolikog beskrajnog vremena, kao da su vijekovi prošli, a ništa zaboravio nisam, sićušne
zlatne malјe oko nasmijanih usana, stas za obruč dviju šaka, miris na miloduh, neiščilio
kroz duge godine. Koga to djevojka zove kroz vrijeme? Nisam mogao da se odazovem, nisam
mogao da se vratim.
Iz te začaranosti dalekog vremena probudio me vedar susret. Putem prema meni naišao
je dječak, kidao je cvijeće i bacao iznad glave, grudama tvrdog čačka gađao ptice, izvikivao
nerazumlјive riječi, svoje, veseo i bezbrižan, kao mače. Ugledavši me, umirio se i pošao u
stranu, uozbilјen. Nisam spadao u njegov svijet.
Davno, prije mnogo godina, susreo sam na drugoj stazi, u drugom kraju, istog ovakvog
dječaka. Nije bilo nikakva razloga da se toga sjetim i da ih upoređujem. A eto, sjetio sam se.
Možda zato što je dan bio određen za sjećanje, ili što sam i onda bio na životnom raskršću,
kao i sad, ili što su obojica bucmasti, zaneseni, sami sebi dovolјni u pustom kraju, i što su i
jedan i drugi prošli pored mene ozbilјni, kao da sam im utulio radost. Upitao sam dječaka,
oči su mu kao kudelјin cvijet, isto što i onog nekadašnjeg, pitanje je staro i zvoni tužno, ali
on to ne zna.
Srećom, razgovor između nas je bio sasvim drugačiji nego onaj raniji. Zapisao sam ga
radi olakšice, bez druge potrebe, kao što se umorni putnik zaustavi pored svježe vode.
— Čiji si, mali?
Zastao je, pogledao me nimalo prijatelјski.
— Ne tiče te se.
— Ideš li u mekteb?
— Ne idem više. Juče me hodža istukao.
— Za tvoje dobro te istukao.
— Onda bih to dobro mogao da dijelim i šakom i kapom. A hodža ga dijeli po našim
stražnjicama. Za svako slovo pomodri kao patlidžan.
— Ne govori ružne riječi.
— Zar je patlidžan ružna riječ?
— Veliki si đavo.
— Ne govori ružne riječi, efendija.
— Jesi li juče tako slobodno govorio?
— Do juče sam bio hodžin bubanj. Danas sam ko ova tica. Hajde, neka me sad neko
udari!
— Šta ti kaže otac?
— Kaže: alim svakako nećeš postati. A orati možeš i s elifom i bez elifa, zemlјa te čeka,
nećemo je drugome davati. A ako je dijeliti batine, to mogu i ja, veli.
— Hoćeš li da govorim s ocem, da te povedem u kasabu? Učićeš školu, postaćeš alim.
Rekao sam to i onom nekadašnjem dječaku, sad je u tekiji, derviš. Ali ovaj je drukčiji.
Veselog izraza nestalo je s njegova lica, a javila se mržnja. Gledao me trenutak mrko, u
bijesnoj nedoumici, pa se naglo sagnuo i uzeo kamen s puta.
— Eno oca — rekao je prijeteći. — Ore. Hajde, pođi da mu to kažeš, ako smiješ.
Možda bi zaista udario. Ili bi plačući pobjegao u brdo. Bio je pametniji od onog drugog
dječaka.
— Neću — rekao sam pomirlјivo. — Niko te ne može natjerati. A možda je i bolјe da
ostaneš ovdje.
Stajao je zbunjen, ali nije ispuštao kamen iz ruke.
Pošao sam i osvrnuo se nekoliko puta. Nije se micao s onog mjesta, prepreka između oca
i moje ponude, uplašen i nepovjerlјiv. Tek kad sam se udalјio, kad nije imao razloga da se
boji, bacio je kamen daleko u žito i potrčao prema ocu.
Vratio sam se tmuran.
Mala žena je otvorila kapiju, i tobože sakrivajući lice jašmakom, uputila me u bašču,
tamo su, veli, tri luda hvataju jednog bijesnog, pa mogu da odem, ako hoću, a mogu i da
sačekam ovdje a ona će javiti Hasanu, i reći će mi šta kaže, ako bude išta kazao, jer danas
nije razgovorlјiv.
Idem tamo, rekao sam, a žena je zatvorila kapiju i otišla u kuću.
U velikoj bašči iza kuće, na slobodnom travnom prostoru okruženom šlјivikom, dva
Hasanova momka hvatala su mladog ždrijepca. Hasan je stajao kraj ograde, s unutrašnje
strane, i mirno gledao, ćuteći, ili ih podstičući kratkim uzvicima i psovkama.
Nisam ušao u to travno borilište, u kome je busenje zemlјe letjelo ispod kopita
poludivlјeg konja.
Prilazili su mu naizmjence jedan i drugi momak, stariji, nizak i snažan, i mlađi, visok i
vitak. Bilo je čudno što ga nisu hvatali zajedno, savladali bi ga lakše, i čudno je što je Hasan
ćutao, puštajući ih da se muče.
Ždrijebac, crne i sjajne dlake, jakih sapi, žilavih nogu i tankih članaka, stajao je nasred
bašče, nalјućen, raširenih ružičastih nozdrva, izdrelјenih bionjača, trepereći u lakim
drhtajima što su mu nabirali čvrstu kožu kao sitni talasi.
Stariji momak, uvučene glave u široka ramena, sav napregnut, prilazio mu je sa strane,
ne pokušavajući da ga umiri glasom ili pokretom, pristajući da budu neprijatelјi, i iznenada
skočio, nastojeći da se dočepa vrata i grive, siguran u svoju snagu. Konj je stajao prividno
miran, i odjednom se okrenuo uokrug, strelovitom kretnjom, ali čovjek kao da je to očekivao,
izmakao se i bacio se s druge strane, uhvativši se za dugu grivu. Konj je zastao, iznenađen,
a onda počeo da ga vuče, nastojeći da se oslobodi, ali je zagrlјaj čvrst, i jake ruke ne puštaju
vitki vrat. Izgledalo je da će ga savladati, ličilo je na čudu kako lјudska snaga može da ukroti
ovaj čvor napetih mišica, stajali su ukopani, kao da su premoreni, kao da nemaju
mogućnosti da se razdvoje, kao da ne znaju šta treba dalјe da čine. A onda je životinja
iznenadnim trzajem odbacila čovjeka daleko od sebe.
To se desilo i mlađem. On je prilazio konju opreznije, lukavije, pokušavajući da ga
prevari otvorenim dlanom, čak i lјubaznim licem, na kome je lebdio besmislen smiješak, ali
kad je došao nadohvat ruke, konj se zavrtio u krug i odbacio ga tijelom.
Hasan je dobacio ružnu riječ, mlađi se nasmijao, stariji opsovao ovu divlјu mrcinu.
— Ti si mrcina — rekao mu je Hasan.
Gledao sam kako mirno prati ovu borbu, kao rvanje, kao dvoboj, i nije mu važno da
konja uhvate, iako je kovač čekao s ove strane ograde, kao i ja, već da vidi kako pokušavaju
i ne uspijevaju, i ne pomaže im savjetom niti prekida ovu opasnu igru. Ali me više začudilo
što je neuobičajeno ozbilјan, čak i tmuran, nezadovolјan nečim, ali ne vjerujem da je zbog
nespretnosti momaka. Čudno je i što je puštao da sve ovo suviše dugo traje, ličilo je na
nepotrebnu surovost, koja je među njima možda obična, ali je meni izgledala bez ikakve
svrhe. A to ponašanje mijenjalo je i sliku koju sam stvorio o njemu. Nije blag ni vedar, kao
što sam zamišlјao, ili je takav kad je sa sebi jednakima, a sa momcima je kao i drugi. Ali i
kad me primijetio, kratko me pozdravivši, nije se izmijenio. Nije im skratio muke, a ni oni se
nisu bunili.
Srećom, konj je pogodio starijeg momka u stegno, i on mu je vratio strašnim udarcem u
rebra.
— Lud si ko i on! Izlazite! — viknuo je Hasan, a čovjek je bez riječi othramao izvan
domašaja životinje.
Sačekao je da se izmaknu u stranu i stanu uz ogradu, I polako pošao prema konju,
obilazeći ga u krugu, prilazeći s glave, uporno mijenjajući položaj, ne žureći, ne čineći
usplahirene pokrete, ne nastojeći da ga prevari, sve dok konj nije stao, umiren nečim,
možda Hasanovim ujednačenim kretanjem, možda njegovim tihim nejasnim riječima što su
se čule kao neprestano žuborenje, možda njegovim upornim pogledom, ili odsustvom straha
i bijesa, i sačekao da mu čovjek priđe, još na izgled nepovjerlјiv, frkćući širokim nozdrvama,
ali je Hasan već bio kraj njega, i još ga umirujući tihim šaputanjem, pružio ruku prema čelu
i počeo da ga miluje, i opet bez žurbe, bez nestrplјenja, kao da i ne primjećuje da konj
odmahuje glavom, polako vraćajući dlan na njušku, na čelo, na vrat, pa ga uhvatio za grivu
i poveo prema ogradi.
— Evo — rekao je momcima. — Sad ćete valјda moći.
I prišao mi.
— Jesi li dugo čekao? Drago mi je što si došao. Hajdemo u kuću.
— Nisi raspoložen danas.
— Bivao sam i gori.
— Hoćeš li da odem, ako smetam?
— Ne, zašto? Ja bih potražio tebe, da nisi došao.
— Jesu li te momci nalјutili?
— Jesu. Želio sam da jedan pogine.
Ništa nisam odgovorio.
On se nasmijao:
— Pravi derviški odgovor: ćutanje. Da, nakrivo sam nasađen, i govorim koješta. Oprosti.
Rekao sam: da odem, a želio sam da me zadrži, ne bih mogao, ne bih smio na sokak, ni
jutros nisam lutao bez razloga, htio sam da ga vidim, bila mi je potrebna njegova mirna
riječ, i neprijeteća sigurnost što je stišavala oluje oko mene, tako čovjek zaželi da sjedne
ponekad pored tihe moćne rijeke i da se uspokoji zbog njene mirne snage i sigurnog toka. A
eto, našao sam drugog čovjeka, nepoznatog, bilo mi je žao, osjećao sam se oštećen, i nisam
znao šta mogu učiniti dvojica uznemirenih lјudi.
Srećom, on je umio da se svladava, ili njegova vedra priroda nije mogla dugo da izdrži
bijes, i postajao je sve više onaj koga tražim.
Uveo me u veliku sobu, s prozorima na cijeloj prednjoj strani, polovina neba nudila se
pogledu, neskrivena, iznenadilo me prostranstvo te lјetne odaje, sa minderlucima, levhama,
izrezbarenim dolafima, sa mnoštvom ćilima, čitavo jedno zaprašeno bogatstvo, raskoš o
kojoj niko ne vodi računa. Kao on, mislio sam. Volio sam red, strog, derviški, svaka stvar
treba da ima svoje mjesto, kao i sve u svijetu, čovjek mora da stvara red, da se ne izbezumi.
Začudo, nije mi smetala ova nemarnost, ličila je na nesitničavu slobodu da se čovjek koristi
stvarima, ne služeći im i ne poštujući ih suviše. Iako to ja ne bih mogao.
Smijao se, sklanjajući mintan, čizme, oružje, kako se navikao na nered po hanovima, pa
primijeti tek kad pogleda tuđim očima, kad neko dođe. A ja sam siguran da je takav
oduvijek, to je dio njegove prirode, neodgovorne i razbarušene. I rekao sam mu to, u šali, da
je baš to lijepo kod njega, a sigurno je bio uvijek isti. Prihvatio je šalu, sa smijehom: tačno,
uvijek je bio nemaran, iako ponekad poštuje red koji drugi znaju da stvore, ali sam ne
osjeća potrebu za njim, ne misli o tome više. Jednom u životu se čak i trudio, vršeći nasilјe
nad sobom, uzalud. Kao da je u neprijatelјstvu sa stvarima, ili ga ne poštuju, odbijaju da
mu se podvrgnu, nema smisla za vlast ni nad čim. U stvari, reda se malo i plaši, red je
konačnost, tvrdi zakon, umanjivanje broja mogućih životnih oblika, lažno uvjerenje da
vladamo životom, a život se sve više otima, sve nam više izmiče što ga više stežemo.
Bilo je sasvim neobično kako je ovaj grubi malopređašnji džambas lako uskakao u
razgovor koji ne priliči njegovom današnjem zanimanju, ali ja sam ga prihvatio sa
zadovolјstvom. Upitao sam:
— A kako treba živjeti? Bez reda, bez cilјa, bez svjesnih namjera koje nastojimo da
ostvarimo?
— Ne znam. Dobro bi bilo kad bismo mogli odrediti cilј i namjere i stvoriti pravila za sve
životne prilike, da uspostavimo zamišlјen red. I,ako je izmisliti opšte propise, gledajući iznad
glava lјudi, u nebo i vječnost. A pokušaj da ih primijeniš a žive lјude, koje poznaješ i možda
voliš, a da ih ne povrijediš. Teško ćeš uspjeti.
— Zar Kur-an ne određuje sve odnose među lјudima? Suštinu propisa možemo
primijeniti na svaki pojedini slučaj.
— Misliš? Onda mi riješi ovu zagonetku. Nije rijetka, nije neobična, nije daleka od nas.
Susrešćemo se s njom kad god hoćemo da otvorimo oči. Žive, recimo, muž i žena, i žive u
lјubavi, na izgled. Ili čekaj, da govorimo o lјudima koje znamo, biće lakše. Da pretpostavimo
da su to ovo dvoje koje si vidio, žena koja ti je otvorila vrata, i onaj stariji momak, Fazlija,
njen muž. Žive kod mene, u dvorišnoj kući, nije im loše, on putuje sa mnom, zarađuje više
nego što im je potrebno, donosi joj poklone s puta, i uživa u njenoj radosti, a ona zna da se
raduje, kao dijete. Smiješan je, nespretan, jak kao bivo, pomalo djetinjast, ali neobično
pažlјiv prema njoj. Voli je, propao bi bez nje. Mene pomalo potkrada, zbog žene, ali voli i
mene, poginuo bi da me odbrani. Drago mi je bilo što se slažu, pobjegao bih od muža i žene
koji se kolјu. Stalo mi je do njih, jer sam i ja pomogao da se nađu, a malo sam ih i zavolio. I
sad mislim ovako: šta bi se desilo kad bi žena našla drugog muškarca i krišom mu
poklanjala ono što je muževlјevo i po božjim i po lјudskim propisima? Šta bi trebalo učiniti
kad bi se to desilo?
— Je li se desilo?
— Desilo se. Vidio si i njega, onaj mlađi. Muž ne zna. Kur-an kaže: kamenovati
prelјubnicu. Ali priznaćeš, to je zastarjelo. A šta da uradim? Da kažem mužu? Da njoj
zaprijetim? Da otjeram mladića? Sve to ne bi pomoglo.
— Ni grijeh ne možeš gledati mirno.
— Teže je spriječiti ga. Nјu vole obojica, ona se boji muža, a voli mladića. I on je kod
mene, malo je lukav ali pametan, toliko vješt u poslovima da se bojim za njegovo poštenje,
ali mi je potreban. Stanuje ovdje, s njima, muž ga je sam doveo, to mu je daleki rođak. Muž
je dobričina, ništa ne sumnja, vjeruje lјudima, i uživa u svojoj sreći; žena ne želi ništa da
mijenja, boji se da sve ne pokvari; mladić ćuti, ali neće da ode. Mogao bih da ga smjestim u
drugu kuću, ona bi otišla i tamo, sama mi je rekla, i bilo bi gore. Mogao bih da ga pošalјem
u drugo mjesto, ona bi otišla za njim. Ma šta da se izmijeni u ovome što je sad, ne bi valјalo.
Muž bi ubio i nju i njega, kad bi saznao, jer je, budala, vezao svoj život za nju. Nјih dvoje
kradu svoju sreću, i misle da imaju pravo na nju, ne usuđujući se da je učine lјepšom. I nije
im lako, ni njoj, jer mora da bude žena čovjeku koga ne voli, ni mladiću, jer je prepušta
drugome svako veče. Mužu je najlakše, jer ništa ne zna, i za njega ništa ne postoji, a mi
mislimo da je on najviše oštećen. Na nju on više i nema prava, održava ga samo njen strah.
A ja čekam, puštam da sve traje, ne smijem ništa da učinim, toliko je sve rovito, pokidao bih
tanke konce što ih drže zajedno, ubrzao bih nesreću što visi nad njima. Eto sad, nađi kakvo
hoćeš pravilo, riješi mi to, uspostavi red! Ali da ih ne uništiš. Jer onda nisi ništa učinio.
— To se može završiti samo nesrećom, sam kažeš.
— Bojim se. Ali neću da je požurujem.
— Govoriš o poslјedicama a ne o uzrocima, govoriš o nemoći propisa kad se nešto desi, a
ne o grijehu lјudi što ga se ne drže.
— Život je širi od svakog propisa. Moral je zamisao, a život je ono što biva. Kako da ga
uklopimo u zamisao a da ga ne oštetimo? Više je štete naneseno životu zbog sprečavanja
grijeha, nego zbog grijeha.
— Onda da živimo u grijehu?
— Ne. Ali ni zabrane ništa ne pomažu. Stvaraju licemjere i duhovne bogalјe.
— I šta treba da činimo?
— Ne znam.
Nasmijao se, kao da mu je drago što ne zna.
Ušla je žena, unijela šerbe.
Uplašio sam se da će Hasan početi razgovor s njom, suviše je otvoren i nagao da bi
sakrio ono što misli. Srećom, i čudom, nije rekao ništa, gledao je u nju s jedva vidlјivim
osmijehom, nimalo zlobnim, čak i s nekom podsmješlјivom blagonaklonošću, kao što se
gleda drago stvorenje, ili dijete.
— Gledaš je kao da si na njenoj strani — rekao sam kad je izašla.
— Da, na njenoj sam strani. Žena je uvijek zanimlјiva kad je zalјublјena, tada je
pametnija, odlučnija, lјupkija nego ikad. Muškarac je rastresen, ili grub, ili nerazmišlјen, ili
plačlјivo nježan. Ali sam i na njihovoj strani, na strani obojice. Neka ih đavo nosi!
Žalio sam ga u tom času, i zavidio mu. Ne mnogo ni jedno ni drugo. Žalio ga što je
svjesno razrušio u sebi cjelovit i siguran način mlšlјenja kojim je mogao da posluži vjeri, a
zavidio mu zbog nejasne slobode koju sam samo nazirao. Nije bila moja, protivna je meni, a
opet je ličila na lakše disanje. I mislim tako zbog njega, činim ustupke, jer ne mogu sebi da
sakrijem, drago mi je što ga vidim, drag mi je njegov laki prozračni smiješak što se
rascvjetava sam od sebe, drago mi je njegovo vjetrovima opalјeno lice na kome blistaju
modre oči, prijatna mi je vedrina što ga okružuje kao svjetlost, možda čak i lakomislenost
koja ne obavezuje. U neobičnom odijelu, plavim čakširama i žutim čizmama od jareće kože,
u bijeloj košulјi sa širokim rukavima i sa čerkeskom kapom na glavi, čist kao bjelutak,
širokih ramena, snažnih prsa što su se trokutom zdrave tamnine pokazivala iz proreza
košulјe, ličio je na hajdučkog starješinu kad se odmara kod sigurnih jataka, na veselog
pustahiju koji se ne plaši ni sebe ni drugog, na jelena, na rascvjetalo drvo, na nezauzdani
vjetar. Uzalud pokušavam da ga vidim drukčijeg, da ga vratim na početak. I pretjerujem,
suprotstavlјajući ga sebi.
Nekad je bio što i ja, ili sličan meni. Nešto se desilo, nekad, jednom, zato je izmijenio svoj
životni put, i sebe. Zamišlјam šejha Ahmeda Nurudina tako preobraženog, kako putuje
drumovima, šenluči po hanovima, kroti divlјe konje, psuje, govori o ženama, i ne uspijevam
da domislim, smiješno mi, nemoguće, morao bih drugi put da se rodim i da ništa ne saznam
od ovoga što znam. Zaželio sam da ga upitam, možda zato što i ja slutim promjenu u sebi,
ne ovakvu, slutim i bojim se, a ne znam kako da to učinim, izgledalo bi sasvim čudno, on ne
vidi put moje misli i opravdanost moje radoznalosti.
Pošao sam stranputicom:
— Jesi li zadovolјan svojim poslom?
— Jesam.
Pa se nasmijao i veselo mi gledajući u oči, rekao bez okolišenja:
— Priznaj da nisi to htio da pitaš.
— Pogađaš tuđe misli, kao sihirbaz.
Čekao je, osmjehnut, oslobađajući me obzira otvorenošću i vedrim izgledom koji
ohrabruje. Iskoristio sam tu povolјnu priliku, priliku za sebe, on ih nudi drugima uvijek:
— Nekad si mislio kao i ja, ili slično kao ja, kao mi. Nije lako izmijeniti se, treba odbaciti
sve što si bio, što si naučio, na što si se navikao. A ti si se izmijenio, potpuno. To je kao da
si ponovo učio da hodaš, da progovaraš prve riječi, da stičeš osnovne navike. Razlog je
morao biti veoma važan.
Posmatrao me trenutak s čudnom pažnjom, kao da sam ga vratio u prošlost ili u neku
zaboravlјenu muku, ali se taj napregnuti izraz ubrzo ublažio. Potvrdio je mirno:
— Da, izmijenio sam se. Vjerovao sam u sve što i ti, kao i ti, možda i tvrđe. A onda mi je
rekao Talib-efendija, u Smirni: »Kad vidiš da mlad čovjek stremi u nebo, uhvati ga za nogu i
svuci na zemlјu«. I svukao me na zemlјu. — Određen si da živiš ovdje — izgrdio me — e pa
živi! I živi što lјepše, ali tako da te nije stid. I radije pristani da te Bog pita: zašto nisi to
učinio? Nego: zašto si to učinio?
— I šta si sad?
— Skitnica na širokim drumovima na kojima susrećem dobre i rđave lјude, sa istim
brigama i nevolјama kao i ovdje, sa istim radostima zbog male sreće, kao i svugdje.
— Šta bi bilo kad bi svi pošli tvojim putem?
— Svijet bi bio srećniji. Možda.
Zatvarao je krug razgovora.
— I sad te se ništa ne tiče. Je li to sve što si postigao?
— Nisam ni to.
Sjedim i razgovaram, sa sve manje pažnje, sa sve manje zanimanja, očekivao sam mnogo
od njegove ispovijesti, a nisam dobio ništa. Nјegov slučaj je usamlјen. Pomalo je čudak, ili
pametan čovjek koji krije svoje razloge, ili nesrećnik koji se brani prkosom, a za to je
potrebno biti suviše slab ili isuviše jak, a ja nisam ni jedno ni drugo. Svijet nas drži čvrstim
vezama, kako ih raskinuti? I zašto? I na koji se način može živjeti bez vjerovanja što je za
čovjeka priraslo kao koža, koje je ti? Kako možeš bez sebe?
A onda sam se sjetio brata, sjetio sam se kuda sam pošao. Sjetio sam se da ne smijem
ostati sam.
— Došao sam da ti zahvalim na poklonu.
— Volio bih da si došao bez razloga. Da porazgovaramo ni o čemu, ni zbog čega.
— Odavno nisam bio tako uzbuđen kao sinoć. Dobri lјudi su sreća na ovome svijetu.
Bila je to lјubaznost koja ne obavezuje ni onoga ko je kaže ni onoga ko je čuje. Ali sam se
sjetio sinoćnje večeri i učinilo mi se da zaista tako mislim, i da je malo što sam rekao.
Osjećao sam želјu da kažem više, da zadovolјim neku svoju potrebu što je rasla, da se
ispunim nježnošću i toplinom. Uzalud je Hasan u smijehu pokušavao da me zaustavi, to je
sad bilo nemoguće. Držao sam se za njega kao za kotvu, bio mi je neophodan baš tada, u
tom času, i potrebno je bilo da mi bude drag, i najbolјi. Rekao sam da ću još sutra, možda i
danas, učiniti za brata sve što mogu. Vjerujem da sam u pravu, i tražiću pravdu dokle
mognem da stignem. Možda neće biti lako, kao što mislim, možda će biti i teškoća (već ih
osjećam: jutros muselim nije htio da me primi, drsko su rekli da ga nema iako je preda
mnom ušao u muselimat), možda ću biti sam i ugrožen, i eto, zato sam i došao danas do
njega, osjećam da mi je blizak, i ništa ne tražeći, osim lјudske riječi, htio sam da mu to
kažem, zbog sebe.
Istina je bila to što sam rekao, neka neobična unutarnja istina, koja me i dovukla
ovamo, iako sam je i sebi izrekao tek tada, pred njim. Kao da sam polazio na pogibelјan put,
u opasnu bitku, gledao sam u jedinog prijatelјa, koji se pojavio sa nesrećom, da ne bude
potpuna, i mada mi ništa ne može pomoći, niti treba, neka duboka a nesaznana strepnja me
vukla da ga sačuvam. Možda mi je tek tada, pred tim sabranim čovjekom što me slušao
stišan, privučen ozbilјnošću moga glasa i skrivenom tjeskobom koju je mogao da nasluti,
možda mi je tek tada, velim, potpuno došla do svijesti praznina koju sam jutros osjećao pred
muselimatom, dok sam začuđeno slušao sejmene kako mi mirno saopštavaju laži. Bio sam
ponižen, ali nisam imao snage da osjetim uvredu. Bio sam zaprepašten saznanjem da su
brata i mene nepovratno vezali osudom. Morao sam da spašavam sebe, spašavajući njega.
Ali nisam mogao da sakrijem pred samim sobom ledenu pustoš što me zapahnula. Znao
sam, nisu to jedina vrata na koja treba da zakucam, nije to jedini čovjek koji treba da čuje
moj zahtjev, ima ih još, bolјih i jačih od ovog siledžije obezumlјenog vlašću, a opet sam
pretrnuo, naglo onemoćao, kao čovjek koji u noći izgubi put. I to je bio razlog što sam u
nastupu povjeravanja i traženja podrške vezivao Hasana za sebe sponama prijatelјstva,
kopčama lјubavi, iznenađen sam sobom i tom novom potrebom, nerazumnom koliko i
snažnom. Uspio sam, učinio sam to najbolјe što je moguće, vođen nesvjesnim lukavstvom
iskrene nemoći, nabujalom čežnjom da zadovolјim neku veliku žed, koja je sigurno odavno
postojala, skrivena i gušena. Dugo sam poslije pamtio taj čas i onu silnu ganutost što me
obuzela.
Uzbudio sam i njega. Široko otvorene modre oči su gledale kao da me prepoznaju,
izdvajaju me iz neke bezličnosti, daju mi crte i lik. Izraz njegove obične, podsmješlјive
veselosti izmijenio se u uznemirenu napregnutost, a kad je počeo da govori, bio je opet
miran i sabran čovjek koji vlada svojim osjećanjima, nadzire ih da ne budu prejako izražena
kao kod lјudi koji lako zaboravlјaju oduševlјenje. Nјegov žar je trajniji, nije plamen u kome
izgore vrele riječi. I ta misao o njemu je nova. Još danas, još maloprije sam smatrao da je
površan, i prazan, iako sam negdje u sebi sigurno mislio drukčije, jer zašto bih baš njemu
došao kad mi je bila potrebna lјudska riječ. To ga je branila moja nova lјubav, moje
oduševlјenje koje sam vezao za njega, plašeći se usamlјenosti. Uostalom, svejedno, neka je i
površan, neka je lakomislen, neka pročerdava svoju nesvakidašnju pamet kako hoće, ali je
dobar čovjek i zna tajnu da bude prijatelј. Ja ne znam, on će mi je otkriti. To je možda
molitva pred velikom strepnjom, talisman protiv zlih sila, gatanje pred polazak na hadžiluk
patnje.
Ali nikad ne znamo šta izazivamo u drugom čovjeku riječju koja za nas ima sasvim
određeno značenje i zadovolјava samo našu potrebu. Pokrenuo sam u njemu, izgleda, dobro
skrivanu želјu da se miješa u tuđe živote. Kao da je jedva dočekao moj izliv prijatelјstva da
mi pruži ruku i pomoć. Riječi mu nisu dovolјne.
— Drago mi je što imaš povjerenja u mene — rekao je spremno. — Pomoći ću ti koliko
mogu.
Sve je u njemu odjednom oživjelo, pripremilo se na nešto, na čin, na opasnost. Trebalo
ga je zaustaviti.
— Ne tražim pomoć. Mislim da nije ni potrebno.
— Pomoć nikad nije suvišna, a sad će biti potrebnija nego ikad. Moramo ga izvući što
prije, i skloniti odavde.
Ustao je, nemiran, ustremlјen nada mnom, oči su mu sijale zlom vatrom. Šta sam
probudio u njemu?
Nisam očekivao ni ovu ponudu ni ovu brzinu u odlučivanju, do kraja života upoznavaću
lјude a nikad ih upoznati neću, uvijek će me zbunjivati neobjašnjivošću postupaka.
Razmišlјao sam trenutak, zatečen, uplašen ovom naglošću, u opasnosti da budem uvučen u
ružan poduhvat. Odbio sam, ne kazujući pravi razlog, i ne znajući ga tačno.
— Onda bi ostao kriv.
— Ostao bi u životu! Važno je spasti čovjeka.
— Ja spašavam više: pravdu.
— Stradaćete i ti, i on i pravda.
— Ako je određeno da bude tako, onda je to božja volјa.
Te moje smirene riječi mogle su biti tužne, gorke, bespomoćne, ali su bile iskrene. Ništa
mi drugo nije ostalo. Ne znam zašto su ga toliko izazvale, kao da su bile blato koje sam mu
bacio u lice. Možda zato što sam zaustavio njegov polet, spriječio ga da bude plemenit. Vatra
se zapalila negdje u njemu, drukčija nego maločas, izravnija, bliža, oči su gorjele užarenim
blјeskom, uz obraze se pelo gusto crvenilo, lijevom rukom je uhvatio desnu, kao da je
sprečava u zamahu. Rijetko sam kad vidio takvu snagu uzbuđenja i takav bijes. Očekivao
sam ispad, prasak, psovku. Za čudo, nije viknuo, a više bih volio, govorio je muklo,
neprirodno tiho, stežući glasnice, postavši odjednom toliko uznemiren da mu se i lik
izmijenio. Prvi put sam čuo da govori vrelo, onako kako je u lјutini mislio, ne ublažavajući
teške riječi ni uvrede.
Slušao sam zaprepašten:
— O jadni dervišu! Može li se ikad desiti da ne mislite derviški? Djelovanje po određenju,
određivanje po božjoj volјi, spašavanje pravde i svijeta! Kako se ne ugušite od tih velikih
riječi! Zar ne može nešto da se učini i po lјudskoj volјi, i bez spašavanja svijeta? Ostavi svijet
na miru, ako Boga znaš, biće srećniji bez te vaše brige. Učini nešto za čovjeka kome znaš
ime i prezime, koji ti je slučajno i brat, da ne propadne ni kriv ni dužan u ime te pravde koju
braniš. Kad bi smrt tvoga brata bila zaloga za sutrašnji raj ostalih, pa dobro, neka umre,
iskupio bi mnoge nevolјe. Ali neće, sve će ostati kao što je bilo.
— Onda Bog tako hoće.
— Imaš li neku drugu riječ, lјudskiju?
— Nemam. I ne treba mi.
Prišao je prozoru, zagledao se u polovinu neba nad kasabom i nad brdima što su je
okružavala, kao da na toj širokoj čistini traži odgovor ili smirenje, a onda počeo da viče
nekome u dvorište, pitajući da li je konj potkovan, i da požuri po svirače.
Uzalud, teško ga upoznajem. Čim vidim jednu stranu, odmah iskrsne druga, nepoznata,
i ne znam koja je prava.
Kad se okrenuo, bio je opet miran, ali mu osmijeh nije vedar kao ranije.
— Oprosti — rekao je pokušavajući da bude veseo — bio sam grub i glup. To je
dželepčijski način. Dobro da nisam počeo i da psujem.
— Svejedno. To sad nije važno.
— A možda i nemam pravo. Možda je tvoj način korisniji. Bolјe se držati nebeskih mjera
nego običnih, ovdašnjih. Neuspjesi te ne uznemiruju, uvijek računaš na beskrajno vrijeme,
opravdanje je u razlozima izvan tebe. Lični gubitak postaje manje važan. I bol. I čovjek. I
današnji dan. Sve se produžava na trajanje, bezlično i ogromno, pospano tromo i svečano
ravnodušno. Kao more: ne može da žali bezbrojne smrti što se u njemu neprestano
dešavaju.
Ćutao sam. Šta sam imao da kažem? Te uznemirene riječi su otkrivale nesigurnost i
nedoumice kojima se ne može naći kraj. Šta da osporavam ili odobravam, kad ni on ne zna
na čemu je? Samo sumnja. Ja ne sumnjam. Zaista mislim da je božja volјa vrhovni zakon,
da je vječnost mjera našeg djelovanja i da je vjera važnija od čovjeka. Jest, more postoji
oduvijek i zauvijek, i ne može se uzburkati zbog svake sićušne smrti. On je to rekao, gorko,
sa drugim smislom, ne vjerujući. A ja bih želio da se uzdignem do te misli, i kad je moja
sreća u pitanju.
Nisam htio da objašnjavam, ne bi shvatio, jer misli drukčije nego ja, da bratovo
oslobođenje pripremlјenim bjekstvom ili podmićivanjem ne mogu prihvatiti, jer još vjerujem
u pravdu. Kad bih se uvjerio da nema pravde u ovom mome svijetu, ostalo bi mi da se
ubijem, ili da se okrenem protiv tog svijeta, koji više ne bi bio moj. Hasan bi opet rekao da je
to derviški način mišlјenja, slijepa zagnjurenost u pravilo, zato ništa ne govorim, ali ne znam
kako bi čovjek mogao drukčije da živi.
Ili može?
Gledao sam u ispupalu granu pod otvorenim prozorom. Trebalo je da odem.
— Prolјeće — rekao sam.
Kao da on ne zna. Sigurno ne zna ovako kao ja. Nisam se sjetio da mu je mogla biti
čudna ova moja riječ. Kao da je prekidala razgovor, i misao, a nije.
Sjetio sam se kako se bijelo i ružičasto obilјe ponavlјalo u beskraj, jutros, nekad, bilo je
mnogo svijetlih sjenki ispod stabala, mirisala je razbuđena zemlјa, a ja sam mislio kako bi
bilo lijepo krenuti u svijet sa derviškim keškulom u ruci, vođen jednim jedinim suncem i ma
kojom rijekom, ma kojom stazom, bez ijedne druge želјe osim da ne budem nigdje, da se ne
vezujem nizašto, da sa svakim jutrom vidim drugi kraj, sa svakom noći da legnem na drugi
ležaj, da nemam obaveza ni žalјenja ni sjećanja, da puštam mržnji na volјu tek kad odem i
kad postane besmislena, da udalјim svijet od sebe prolazeći ga. Ali ne, nisam to mislio,
pripisao sam sebi želјu koju je Hasan maločas izrekao, učinila mi se toliko lijepa, toliko
rješavajuća, da sam je prisvojio, i cio jedan trenutak mislio da je moja. Čak sam je obilјežio
u sebi njegovim riječima. Odgovarala je mome jutrošnjem bespuću, i prihvatio sam je
naknadno, kao da je bila. A nije bila, znam sigurno.
Ispričao sam Hasanu o susretu sa dječakom, poslije poniženja koje mi je poklonio
muselim.
— Zašto si ga zvao? — upitao je Hasan smijući se.
— Izgledao je bistar.
— Bilo ti je teško, bježao si od muke, htio si da zaboraviš kako su te sejmeni otjerali
ispred muselimata, i tada, u času velike lične tegobe ti primjećuješ bistre dječake i misliš na
buduće branitelјe vjere. Je li tako?
— Ako mi je teško, jesam li prestao da budem ono što sam?
Mahao je glavom, nisam znao da li me ismijava ili žali.
— Reci da nije, molim te, reci da ti je brat važniji od svega, reci da ćeš sve poslati do
đavola da ga spaseš, znaš da je nevin!
— Učiniću sve što mogu.
— To nije dovolјno. Hajde da učinimo više!
— Hajde da ne govorimo više o tome.
— Dobro. Kako hoćeš. Volio bih da se ne pokaješ.
Bio je uporan. Ne znam zašto je htio da se upusti u opasan i nesiguran posao
spašavanja čovjeka koga je jedva i poznavao, bilo je čudno i zato što je protivurječilo svemu
što sam znao o njemu. Ali nije lagao, nije nudio samo riječi jer je vidio moju odlučnost da ne
pristanem: zaista bi učinio, ne oklijevajući ni časa.
Možda bi neko mogao pomisliti da sam bio dirnut tom njegovom spremnošću da pritekne
u pomoć, da sam tu njegovu neobičnu žrtvu dočekao sa suzama u grlu. Ali nisam. Nikako
nisam. U početku sam htio da ta njegova ponuda bude lažna, prazna riječ koja ne obavezuje
na djelo. Ali kad nisam uspio da je na to svedem, jer je njegova iskrenost bila nesumnjiva,
osjetio sam lјutinu i uvrijeđenost. Izgledalo mi je neprilično toliko njegovo zanimanje,
neprilično i nametlјivo, jer je neprirodno. Nadilazio je moju revnost, ukazivao na
nedovolјnost moje brige, nudio svoju žrtvu da ukaže na moju malu lјubav, prigovarao i
kažnjavao me. Izmučio me ovaj razgovor, i želio sam samo da se završi, nismo mogli da se
razumijemo. Zbunio me neočekivanim zaklјučkom poslije priče o dječaku, kad je otkrio ono
o čemu nisam mislio a što je sigurno istina, ali je smisao svega što je govorio bila pobuna.
Iskopavši taj zaklјučak, zatvorio sam se, postao opsađena tvrđava o koju su strijele uzalud
udarale. Nije mi prijatelј, ili je čudan prijatelј koji mi siječe korijenje, potkopava temelјe.
Nema prijatelјstva među lјudima koji drukčije misle.
To gorko saznanje (a bilo mi je potrebno kao vazduh, kao lijek) pomoglo mi je da ga lakše
odbijem, i da počnem težak razgovor koji sam stalno odgađao, i stalno mislio na njega.
Mogao sam da ga zamolim i kao prijatelјa, imao sam prava na to, ali je moja misao išla
drugim putem, onemogućavajući to; mogao sam da kažem kao tuđu poruku, koja me se
tobože ne tiče, ali bih se onda mučio da kažem svoju molbu, i sve bi ispalo ružno. Ovako je
najbolјe: nije mi prijatelј, to je sigurno, i iznijeću tuđi zahtjev od koga ja očekujem korist.
Možda zato nisam ni pokazao maločas da sam lјut, jer bih ga okrenuo protiv sebe i umanjio
izglede na uspjeh.
Rekao sam, spremajući se da pođem, kao da sam se slučajno sjetio, da sam bio kod
njegove sestre, pozvala me (znam, dodao je, i tako me upozorio da moram reći više nego što
mi je možda korisno), i zamolila me da mu kažem da će ga otac lišiti naslјedstva (znam i to,
nasmijao se Hasan), i da bi bilo najbolјe da se sam odrekne, zbog svijeta, pred kadijom, da
bude manje bruke.
— Za koga manje bruke?
— Ne znam.
— Neću da se odreknem. Neka čine što im je drago.
— Možda je tako najbolјe.
Uzalud je kriti, uzdao sam se da će mi pomoći, meni i mome bratu, posredovanje u ovom
ružnom poslu. Kad je odbio, učinilo mi se da je grub i tvrdoglav, i stalo me velikog napora da
ga podržim u odluci. Teško je bilo, riječ mi je grizla grlo kao otrov, a nisam mogao da učinim
drukčije: ne bih sebi oprostio da je primijetio moju igru. Krivo sam počeo, sve sam zapleo,
trebalo je reći jednostavno, kao čovjek čovjeku, ne bi bila nikakva sramota ni da me odbio,
ali sad sam sve pokvario. Prilika koju sam dugo čekao, nepovratno se gubila, a ja sam stajao
nemoćan.
Ali baš tada, kad sam izgubio svaku nadu, kad sam pomislio da je ova posjeta
besmislena, on se sjetio:
— Ako se odreknem naslјedstva, da li bi moj zet, kadija, pomogao tvome bratu?
— Ne znam, nisam o tome mislio.
— Hajde da učinimo tako! Neka ti pomogne, i odreći ću se svega. Sa munare ću vikati
ako treba. Svejedno mi je uostalom, ostaviće me bez ičega i ovako i onako.
— Mogao bi povesti parnicu. Ti si prvi naslјednik, nisi uvrijedio porodicu, otac je
bolestan, lako je dokazati da sve čini pod nečijim pritiskom.
— Znam.
Naprezao sam se da to kažem, s mukom se prisilјavao da budem pošten, već drugi put.
Htio sam da mu budem ravan, htio sam docnije, kad se sjetim njegove velikodušnosti, da
imam odgovor sam sebi: učinio sam što sam morao, na svoju štetu, nisam ga prevario, neka
sam odluči.
— Znam — rekao je — učinimo sad ovako. I zet se boji parnice, on nije glup već
nepošten. I gramziv, srećom. Možda će i pomoći, jer mu je više stalo do imanja nego do
sitnog nepoznatog pisara. Oslonimo se na lјudske poroke, kad ne možemo drukčije.
— Poklanjaš suviše. A ne mogu ti ničim vratiti nego zahvalnošću.
Nasmijao se, i odmah umanjio svoj dar:
— Ne poklanjam mnogo, svakako bi bilo njihovo. Ko bi se vukao po sudovima!
Sad sam mogao da ga odvraćam koliko god mi je bila volјa, ne bi odustao. Ali nisam više
htio da se igram sa sudbinom.
Zahvalio sam i počeo da se opraštam. Vratilo mi se dobro raspoloženje, i nada, pobijedio
me svojom neuračunlјivom velikodušnošću. Srećom, svega se odrekao sam, nije mi objesio o
vrat svoju žrtvu, nije me opteretio zahvalnošću, i nije mi više neprijatelј. (Sve je mogao da
bude u tim prvim danima, ništa još nije postao određeno, određivao sam se prema
trenucima, kao u prvoj nesigurnoj lјubavi, lako je mogla da se preokrene i u mržnju.)
— Šteta što si derviš — rekao je iznenada, nasmijavši se glasno. — Pozvao bih te na
veselјe, doći će mi prijatelјi.
I dodao lukavo otvoreno:
— Ne krijem, jer ćeš sutra svakako doznati.
— Ne voliš red?
— Da, ne volim red. Znam, grdićeš me, ali, »vama vaši poslovi, meni moji«. Nije važno što
ne činimo dobro, važno je da ne činimo zlo. A ovo nije zlo.
Šalio se i s Kur-anom, ali bez zlobe i bez ruganja. Nije volio red, nije volio svetinje, bio je
ravnodušan prema njima.
Odjednom se njegov veseli glas naglo prekinuo. Razvučene usne su se skupile u zgrčenu
kružnicu, a lice, preplanulo od vjetrova, probilo je jedva vidlјivo blјedilo. Pogledao sam kroz
prozor, za njegovim očima: vitka Dubrovkinja i njen muž ušli su u dvorište.
— Jesu li i oni došli na veselјe?
— Šta? Ne, nisu.
Trajalo je samo trenutak, to njegovo gublјenje vlasti nad sobom, i uzbuđenje koje ga je
savladalo. Oči su mu zastale među širokim otvorima kapaka, ruke se zbunile. Samo
trenutak, i sve je prošlo, kao da nije ni bilo. Vratio mu se osmijeh, i opet je bio siguran, i
neuzbuđeno vedar, mirno radostan što su mu došli prijatelјi. Ali ga je uzbuđenje još držalo,
ma da mu je izgled smiren. Znao sam po tome što me više nije vidio, što za njega nisam
postojao. Nije bio nelјubazan, nije gledao mimo mene, rekao je da opet navratim,
napomenuo mi da odem do njegove sestre, sve je na izgled bilo obično, ali njegova misao nije
sa mnom: dole je, na dvorištu, uz ženu što mu je išla u posjetu. Krenuli smo im u susret,
sreli se na vratima, pozdravlјajući se pogledao sam krišom i letimice u njeno lice, nije mi se
učinila naročito lijepa ovako iz blizine, obrazi su joj mršavi i blijedi, oči sa tragovima vatre
od neke bolesti ili tuge, ali ima nešto u izrazu lica što ostaje u sjećanju, i prošao sam kroz
oblak lakog mirisa, udalјio se sa mišlјu o nerješivosti svega među njima. Zato je s onakvim
zanimanjem govorio o onoj ženi iz dvorišta i o dvojici momaka! Je li to i njegova muka, je li
to i njegov bezizlaz? Da nije zalјublјen, sve bi lakše i jednostavnije bilo, ali njegovo naglo
blјedilo ne vara. Zna li ona? Zna li njen muž, dobrodušan Latinin što se poklonio preda
mnom duboko, sa ugodnim smiješkom nezlobiva čovjeka, troma u svemu. Sigurno ne zna,
njega strast ne raspinje. On ne bi ubio, i kad bi znao. Žena zna, žene uvijek znaju, makar
ništa ne bilo rečeno, i prije će pomisliti da jest nego da nije. Šta se dešava među njima,
nekazano, ili izmučano, između muža koji ih odvaja prisustvom i podstiče nesumnjanjem,
uvijek spreman da prebrodi njihove opasne ćutnje veselim pričanjem ni o čemu? Kakav je
bijes okušane ili neutažene želјe među to dvoje mladih lјudi, kakva omađijanost koja se,
samo mislima hranjena, može razviti u opasan zanos. Ili je samo Hasan uhvaćen, zbog
njenog lelujavog stasa vitke trske i tihe vedrine sjajnih očiju koje je obilјežila bolest. Zar se
zato izdvojio, da se ovako nepovratno zaplete u strast što se ne troši i ne može da nestane?
Misli na nju, mjesecima razdvojen, susreće je kad se vrati, ulјepšanu želјama s dalekih
puteva, upija žednim očima da je zapamti i ponese na nova putovanja. Gdje će se zatvoriti
taj krug u kome se strast hrani a ne troši?
Zaboravio je na mene sad, ako je ikad mogao da misli, istisnula me ona odavno, i mene i
sve ostalo što nije ona; i ako sam je mrzio u tom času, bilo je to zato što su njena kadifena
halјina do tala i njena djevojačka puna usta i zreli mazni glas važniji od mene i moje muke.
Potisnula me do nepostojanja, uništila mi oslonac, koji nije ni postojao, ali bih volio da
varka nije otkrivena.
Opet sam sam.
Možda je i najbolјe tako, ne očekuješ pomoć i ne bojiš se izdaje. Sam. Učiniću sve što
mogu, ne uzdajući se u podršku koje nema, i onda je moje sve što postignem, i zlo i dobro.
Prošao sam pored džamije na ćošku Hasanova sokaka, prošao pored medrese što se nije
vidjela iza zida, prošao nanuldžijski sokak, došao do kožara, iščilio je Latinkin miris,
blijedila je misao o Hasanu, koračao mimo zanatlijskih radnji i zanačija što su mirno radili
svoj posao, počinjala je granica moje vlastite brige i puta u nepoznato. Ali zašto u
nepoznato? Nisam sumnjao da ću uspjeti, nisam smio da sumnjam, jer ne bih imao snage
da učinim ni korak dalјe. A morao sam, to je bilo pitanje moga života, ili nečeg još važnijeg.
Čeznuo sam za mirom u tom času, išao pognute glave pored čefenaka, klonulo umoran,
osjećao miris kože i johove kore, umoran, gledao okrugli kamen kaldrme pred sobom i noge
prolaznika, umoran, bez trunka snage, želјan zatvorene sobe i dugog mrtvačkog sna, kao
davlјenik, iza zaklјučanih vrata, zatvorenih prozora, kao bolesnik. Ali ta slabost, i taj strah
pred neslućenim teškoćama, ta želјa da se legne i umre, da se odustane i primi sudbina, ne
smiju sada da me zaustave. Nikakav zamor ni klonulost ne mogu me spriječiti da izvršim
obavezu. Gonila me moja preostala selјačka upornost i nemilosrdno jasna misao o potrebi
da se branim. Moram. Idi naprijed, poslije umri.
Odakle samo strah i predosjećanje prijetećih nevolјa, kad me moje iskustvo nije moglo
upozoriti?
Kad sam čuo topot konjskih kopita po kaldrmi, digao sam oči i vidio dva naoružana
sejmena na konjima, jašu uporedo, ne sklanjajući se nikome. U uskom sokaku prolaznici su
se stiskali uz čefenke i zidove da ih ne odgurnu konjske sapi i ne zakaće oštre bakraćlije.
Jahali su polako, i svijet je stizao da se skloni, bez riječi, i da sačeka dok oni prođu. Nisu
htjeli da ikog okrznu namjerno, ali nisu ni ustupali. Gotovo da nisu ni vidjeli nikoga.
Mislio sam, da li da uđem u neku radnju i tako ih propustim, ili da stanem uza zid, kao
svi ostali. Ostaću, kao svi. Pustiću da me ponize, prolaz je uzak, prolaz je sav za njih,
dohvatiće me stremenom, poderaće mi džube, neću se ni okrenuti, neka čine šta hoće, biću
kao ovaj svijet što ćuti i gleda i čeka, šta čeka, šta su čekali ti lјudi ispred čefenaka dok su
sejmeni išli prema meni? da vide kako će me uvrijediti, ili da čuju kako ću viknuti na njih,
čin i odijelo daju mi na to pravo. I jedno i drugo sam želio tada, učinilo mi se odjednom da je
važno, da je presudno šta ću učiniti, zbunili su me što su čekali i gledali, jesu li na mojoj
strani, jesu li protiv mene, jesu li ravnodušni? Ni to nisam znao. Viknuti nisam smio,
narugaće mi se sejmeni i biću samo smiješan, lјudi me ne bi požalili radi tog poraza. Ne,
neka me uvrijede, svi će vidjeti da sam se sklonio, da sam isti kao oni, nemoćan, čak sam
želio da poniženje bude što veće, da bude teže nego ostalima. Stao sam uza zid jedva
osjećajući leđima neravnine čerpića, oborena pogleda, neuznemiren poniženjem što me
čeka, namjerno sam izabrao najuže mjesto, čak sam sa nekom bolnom slašću iščekivao da
dođe, čuće se, žaliće me, počinjem da bivam žrtva.
Ali se desilo ono što nisam predvidio: jedan sejmen je izjahao naprijed, i prošli su mimo
mene jedan za drugim. Čak su me i pozdravili. U početku sam bio iznenađen, taj postupak
me zatekao nespremna, sav moj napor bio je nepotreban, i sve je nekako ispalo smiješno: i
moje nemoćno junaštvo, i suvišno sklanjanje uza zid, i spremnost da primim uvredu.
Krenuo sam, ne dižući očiju,između lјudi što su stajali na sokaku i ispraćali me ćuteći,
prevaren i postiđen. Bio sam na samoj granici da budem što i oni, a sejmeni su me izdvojili.
Kad sam prošao kroz zamišlјene šibe očiju, ne usuđujući se da ih pogledam, kad sam
skrenuo u drugi sokak, gdje više nije bilo svjedoka moje promašene žrtve, napregnutost je
počela da popušta, osjećao sam se rasterećen, dizao sam pogled prema lјudima, javlјao se,
otpozdravlјao, smiren i tih, i sve mi je jasnije bivalo da je dobro što se ovako svršilo. Priznali
su me, odali mi poštovanje, odustali od nasilјa nada mnom, a ja sam to i želio, ja sam čak
gatao u sebi, stojeći uza zid: ako prođu jedan za drugim, sve će biti dobro, sve što
namjeravam da učinim. Ili možda nisam, može biti da sam to pomislio docnije, kad se već
desilo, jer bih se ranije sujevjerno plašio da želјeni uspjeh vezujem uz nemoguć uslov, uz
čudo. Ali svejedno, čudo se dogodilo, ili nije čudo, već znak i dokaz. Kako sam, malodušan,
mogao i pomisliti da sam odbačen i obespravlјen? Zašto bi bilo tako? Kome bi koristilo?
Ostao sam ono što sam, derviš uglednog reda, šejh tekije, osvjedočeni branilac vjere. Kako
da budem odbačen, i zašto? Ne želim, neću, ne mogu da budem išta drugo, i svi to znaju, pa
zašto bi me onemogućili? Sve sam uobrazio, isprepleo u sebi bez potrebe, ne znam samo
odakle se pojavio taj kukavičluk, stotinu puta sam stajao na bilјezi smrti i nisam se uplašio,
a sad nam je srce kamičak, mrtvo i hladno. Šta se to desilo? U što se pretvorilo naše
junaštvo? U stidno prezanje pred sovinim hukom, pred jačim glasom, pred nepostojećom
krivicom. Ne vrijedi tako živjeti. U zubima sam sablјu nosio plivajući preko rijeke, u trščaku
puzio na trbuhu želјno osluškujući disanje neprijatelјa, na pušku nalijetao ne zaustavlјajući
se, a sad se plašim plјesnivog sejmena. Avaj, tugo golema, nešto se desilo s nama, nešto se
grdno desilo s nama, smanjili smo se a nismo to ni primijetili. Kad smo se to izgubili, kad
smo to dopustili?
Još je dan, slab, umoran, sjenke ga već grizu, ali mora trajati toliko da ne uđem u noć s
mukom i stidom. Znao sam kuda idem, još dok nisam ni odlučio da li ću ga posjetiti.
Nesvjesno sam mislio na njega, nadajući se da mu je žena ispričala naš razgovor, pravićemo
se obojica da nismo upućeni niušta, čuvaćemo tobožnju tajnu, nećemo govoriti o Hasanu,
ali će moj vedri izgled sve otkriti. Pa i da mu nije kazala, nemam čega da se plašim. Možda
bi bilo bolјe da sam prvo otišao do nje, da joj odnesem glas o Hasanovu pristanku, kao
poklon. Lakše bih onda razgovarao s njenim mužem.
Uzalud, kukavičluk nas je opsjeo, mislimo njime. On govori iz nas, neka je proklet, i kad
ga se stidimo.
Iskoristio sam taj trenutak ogorčenosti, i učinio odmah, da ne bih odgodio na nikad.
Za čudo, Ajni-efendija me primio istog časa, kao da me očekivao, nisu preda mnom išli
glasovi ni glasnici, iako se na hodnicima osjećalo prikriveno prisustvo lјudi i očiju.
Dočekao me lјubazno, s pozdravom koji nije ni bučan ni ravnodušan, ne pretvarajući se
ni da je obradovan ni začuđen, odmjeren u svemu, neodređeno osmjehnut, ne pokušavajući
ni da me uplaši ni da me ohrabri. To je pošteno, mislio sam, ali sam se osjećao nelagodno.
Odnekle se privukla mačka, pogledala me zlim žućkastim očima, i prišla mu, njuškajući
ga. Ne skidajući pogled sa mene, pogled lјubazno rasut, milovao je maznu životinjicu što se
sladostrasno uvijala pod njegovom rukom, tarući se vratom i bokovima o njegovo kolјeno, pa
se uspuzala i savila u krilu i počela da pređe škilјeći u mene zloslutno. Sad su me gledale
dvoje oči, žućkaste i hladno oprezne obadvoje.
Nisam htio da mislim na njegovu ženu, ali je sama izranjala iz tame, iz dalјine, zbog
njega, ukočenog, na oprezu, sakrivenih ruku koje su se sigurno davile u dugim rukavima,
prozirnog lica, tankih usana, uskih ramena, ispran, krhak. voda teče u njegovim žilama,
kakve su noći među njima u onoj velikoj gluhoj kući?
Sjedio je nepojmlјivo miran, ne osjećajući potrebu da makne bilo čime (ličilo je na
mrtvačku obamrlost ili na fakirsku snagu samosavladavanja), s istim izrazom lica što sam
ga zatekao kad sam ušao, sa osmijehom koji ništa ne izražava, varlјlvo razapet na ustima
bez usana. Umarao me taj osmijeh više nego njega.
Samo, s vremena na vrijeme, a uvijek mi je izgledalo neočekivano, oživjela bi ruka
nekako podmuklo, izvukla bi se iz rukava kao zmija (njene su kao ptice), i oči što bi
pogledale u iste takve, mačje, jedino tada za trenutak smekšane.
Ne znam koliko sam tako sjedio, bio je sumrak, pa mrak, iz njegova krila žarile su se
fosforne oči, začudo i njegove, ili mi se tako činilo, imao je četiri svjetlucava oka, onda su
unijeli svijeće (kao i ono veče, ali nisam više mislio na nju, nisam mogao), i bilo je još gore,
obespokojavao me njegov mrtvi osmijeh, plašio me njegov mrtvački izgled, plašila me tama
iza njegovih leđa i sjenka na zidu, uznemirivalo me tiho šuškanje, kao da su pacovi puzali
oko nas. A od svega je možda bilo najmučnije što nijednom nije digao glas, nije izmijenio
način govora, nije se uzbudio, nalјutio, nasmijao. Polako su otpadale od njega riječi, žute,
voštane, tuđe, i uvijek nanovo sam se čudio kako ih dobro slaže i nalazi im pravo mjesto, jer
je izgledalo da će se prosuti iz njega, nagomilane negdje u šuplјini usta, i poteći bez reda.
Govorio je uporno, strplјivo, sigurno, ni jedan jedini put nije bio u sumnji, nije pretpostavio
neku drugu mogućnost, i ako sam mu protivurječio, rijetko, izgledao je istinski začuđen,
kao da ga je prevario sluh, kao da se susreo s ludim čovjekom, i opet nastavlјao da niže
rečenice iz knjiga, dodajući vijekovima njihove starosti memlu svoga mrtvila. Zašto govori?
— pitao sam se uznemireno. Zar misli da ne znam ove poznate rečenice, ili da sam ih
zaboravio? Govori li to njegovo visoko mjesto, njegova istaknuta dužnost? Govori li iz navike,
ili da ništa ne kaže, ili se ruga, ili nema drugih riječi osim naučenih? Ili me muči, da me
dovede do ludila, a ova mačka je zato tu da mi na kraju iskopa oči?
Onda sam pomislio da je zaista zaboravio sve obične riječi, i to mi je izgledalo strašno: ne
znati ni jednu jedinu svoju riječ, ni jednu jedinu svoju misao, biti nijem za sve lјudsko, i
govoriti bez potrebe, bez smisla, govoriti preda mnom kao da me nema, biti osuđen na
govorenje koje je pamćenje. A ja sam osuđen na slušanje onoga što znam.
Ili je luđak? lli mrtvac? lli priviđenje? Ili najgori mučitelј?
U početku nisam vjerovao sam sebi, izgledalo je nemoguće da ga živ čovjek pred njim i
živ zatvorenik u tvrđavi ne navedu na jednu jedinu stvarnu riječ, od ovog časa. Pokušavao
sam da ga navučem na lјudski razgovor, da kaže ma šta o sebi, o meni, o njemu, ali sve je
bilo uzalud, govorio je samo Kur-anom. Avaj, a ipak je govorio i o sebi i o meni i o njemu.
Onda sam i ja zaronio u Kur-an, moj je koliko i njegov, poznajem ga kao i on, i počeo je
megdan hilјadu godina starih riječi, koje su zamijenile naše, sadašnje, i koje su stvorene
zbog mog zatvorenog brata. Ličili smo na dvije obatalјene česme što su rasipale ustajalu
vodu.
Kad sam rekao zašto sam došao, odgovorio je kur-anskom rečenicom:
— Koji vjeruju Boga i sudnji dan, ne drže prijatelјstvo s neprijatelјima alaha i poslanika
njegova, makar to bili očevi njihovi, ili braća njihova, ili rođaci njihovi.
Zavapio sam:
— Šta je učinio? Hoće li mi iko reći šta je učinio?
— O pravovjerni, ne pitajte za stvari koje bi vas u brigu i očajanje mogle baciti, ako bi
vam se otvoreno reklo.
— Do groba ću ti biti dužnik. Došao sam da mi se otvoreno kaže. I ovako sam u brizi i
očajanju.
— Oholo su zemlјom hodili i ružne spletke pleli.
— O kome to govoriš? Ne mogu da vjerujem da govoriš o mome bratu. To Bog kaže o
nevjernicima, a moj brat je pravovjerni.
— Teško onima koji ne vjeruju.
— Čuo sam da je zatvoren zbog nekih riječi.
— Ne može biti tajnog sporazumijevanja i sašaptavanja među trojicom a da Bog ne bude
četvrti među njima. Tajni sastanci su satanino djelo, jer satana hoće da rastuži pravovjerne.
— Dobro poznajem svoga brata, nije mogao da učini zlo!
— Ne budi pomagač i zaleđe nevjernicima!
— Brat mi je, zaboga!
— Ako su vam vaši očevi, vaši sinovi, vaša braća, vaše žene, vaše porodice, miliji od
Boga, od njegova poslanika i od borbe na njegovu putu, ne očekujte milost božiju.
— O pravovjerni, klonite se sumnjičenja i klevetanja, jer kleveta i sumnjičenje je grijeh.
To sam ja rekao.
Odvratio sam istom mjerom, kur-anskom, nisam više mogao da ostanem na običnim
riječima, tako je bio jači od mene. Nјegovi su razlozi božji, moji lјudski. Nismo bili
ravnopravni. On je uzdignut iznad stvari, i govori riječima stvoritelјevim, a ja sam
pokušavao da svoju sitnu nevolјu stavim na vagu obične čovječanske pravde. Natjerao me
da svoj slučaj podvedem pod vječnija mjerila, da ga sasvim ne obezvrijedim. Nisam tada ni
osjetio da sam u tim razmjerama vječnosti izg ubio brata.
Pa i tada on je branio načela, ja sebe; on miran i siguran, ja uzrujan, gotovo razjaren.
Govorili smo isto, a sasvim drugo.
Rekao je: Nisu za griješnicima plakali ni nebo ni zemlјa. A ja sam mislio: teško čovjeku
ako su mu mjera nebo i zemlјa. I rekao je: Zaista, biće nesrećan ko dušu svoju okalјa. I još:
O, Zulkarnejne, Jedžudž i Medžudž prave smutnju po zemlјi.
A ja: O, Zulkarnejne, Jedžudž i Medžudž prave smutnju po zemlјi. I: Zaista biće
nesrećan ko dušu svoju okalјa. I: Pored istine postoji zabluda. I: Neka lјudi oproste i smiluju
se, zar vi ne želite da vama Bog oprosti? I još: Zaista je čovjek veliki nasilnik, a nasilnici su
najdalјe od istine.
Na to je on zaćutao za trenutak, pa rekao mirno, još se smiješeći:
— Teško tebi, teško tebi, i opet teško tebi!
— Alah je svačije utočište — odgovorio sam izgublјeno.
Onda smo gledali jedan u drugog, ja rastrzan svim što je izgovoreno, misleći kako sam
brata zaboravio a sebe opteretio; on spokojan, gladeći uzdignuti rep odvratne mačke što mu
se uvijala iza leđa. Trebalo je da odem, kamo sreće da nisam ni dolazio, ništa doznao nisam,
ništa pomogao nisam, a rekao sam što nije trebalo. Jer i Kur-an je opasan ako božiju riječ o
griješnicima vežeš uz onoga ko određuje griješnike. Hilјadu puta se pokaješ za ono što
kažeš, rijetko za ono što prećutiš, znao sam za tu mudrost kad mi nije bila potrebna. Bolјe
bi bilo da sam samo slušao, i kazao što bi bilo vrednije od svega, potpuno sam smeo s uma,
a siguran sam da je značajno. Sinoć je bilo, njega se tiče, i mene, žena je rekla da krije od
njega. Sjetio sam se: prijatelјa sam izdao radi toga.
I ispričao mu kratko, suzbijajući stid što me zaplјusnuo, kako sam nagovorio Hasana da
se odreče naslјedstva. Ništa više, samo to. Ni u kakvu vezu nisam doveo ni sebe, ni ovu
posjetu, ni brata. Ali on će dovesti, mora, i neće moći odgovoriti Kur-anom. Bilo je i crne
pakosti u tom naglom mijenjanju razgovora, i zlurade želјe da ga uprlјam njegovom
vlastitom pohlepom.
Prevario sam se, opet. Ničim nije pokazao da me shvatio, nije se ni iznenadio, nisam
vidio na njemu ni srdžbu ni radost, ali je u svetoj knjizi našao odgovor i za ovu priliku:
— Slab je koji traži, a slabo je i ono što se od njega traži.
Sve je moglo da znači to što je kazao, ili ništa. Prekid razgovora, skrivenu lјutinu,
ruganje.
Uzalud, jači je od mene. Liči na mrtvaca, ali nije mrtvac: načelo bjesni u njemu.
Oči mu svijetle u krilu, ispod ruke, mačije, ne usuđujem se da pogledam u njegove,
prožižu me ledeno fosfornim sjajem.
Oborio sam pogled i ćutao, uplašen svojom nepotrebnom smjelošću i njegovim
nadmoćnim odbijanjem.
— Svrati opet — rekao je lјubazno. — Ne viđamo se često.
7.
Ne tugujte, radujte se raju koji vam je obećan.
Izašao sam u noć, drvene noge su bile poda mnom, ledena jeza je kolala žilama, i umor,
kajanje, srdžba, strah, skupilo se u meni sve ludo i nemoćno, pretvorilo se u mutlјag u
kome se svijest gušila. Ispratio me učtivo, do hodnika, svijeće su titrale u rukama dvojice
momaka (kako su znali da izlazim?), oslijepiće me treperenjem u dugom mraku, pozvao me
da opet dođem, kad god želim. Možda je još čekao da se vratim, možda bi trebalo da se
vratim, da kažem kako nisam mislio ništa rđavo, na muci sam, zbunjen i nespokojan, zato
neka zaboravi sve što sam rekao. Možda bi trebalo da se vratim, da ga ubijem, da ga
uhvatim za vrat i udavim. Ni onda mu smiješak ne bi nestao sa blijedih usana, niti bi se
utulile žute fosforne oči.
Trlјao sam oznojene ruke jednu o drugu, kao da sam nosio vlagu njegove kože na svojim
dlanovima, držao ih otvorene pred sobom da izvjetri zamišlјeni dodir, pokušavao da ga se
oslobodim.
Dugo sam išao obalom rijeke, susretao rijetke prolaznike, lјudi se rano zatvaraju u kuće,
ostaju u noći samo pasvandžije, sarhoši i nesrećan svijet.
Sve me vuklo u tekiju, da zaklјučam teška vrata i ostanem sam. Želјa je bila jaka, kao
nagon da se pobjegne. Ali nisam dopustio sebi tu slabost, odbacivao sam je, čineći nasilјe
nad sobom, jer sam znao da ovo želјeno povlačenje ne bi nikad bilo opasnije nego sad,
umanjilo bi me, obezvrijedilo, ne bih više imao prava na samopoštovanje, ne bih bio
spreman da ikad išta učinim, čekao bih sve udarce pognute glave, bio bih jad, postao bih
ništa. Ne smijem da odustanem. Izazvao sam ih, i moram ostati na nogama. Dotukao bih
sam sebe ako bih sada ustuknuo.
Koračao sam tihom obalom, slušajući hod rječice, i nadao se smirenju, jer priroda i njen
moćni život stišavaju čovjeka možda baš zato što su ravnodušni prema njemu. Ali rijeka mi
nije pomogla, moji hukovi su bili jači.
Nisam očekivao da sretnem ni odmetnika Ishaka, sazrio sam od onog časa kad sam u
džamiji nejasno želio da ga čujem. Nјegovo mišlјenje i njegov savjet danas me se ne tiču. On
ima neki svoj cilј, i nedaće prima kao kišu, kao oblak. A ja ne mislim o određenim
nedaćama. Znao sam da je sve moje dovedeno u pitanje. Sve — to je veoma neodređeno, ali i
veoma stvarno. To je izgublјenost i bespuće, to je ispadanje sa životne staze a druga ne
postoji, to je osjećanje užasa bez imena, zbog praznine i gluhog prostora što bi se mogao
stvoriti oko tebe.
Možda će neko, dalek i nepoznat, čitati ove moje neobične zapise, i bojim se da neće sve
razumjeti, jer izgleda da zaista postoji poseban derviški način mišlјenja o sebi i svijetu, u
kome sve naše zavisi od drugih. Niko ne može biti tako razoružan i tako obesmišlјen, tako
konačno u sebi upropašten kao mi, ako nas izdvoje. A čak i mi to teško uviđamo dok se ne
desi.
Kod drvenog mosta, gdje se rijeka savija u luku, zaustavio me pasvandžija. Stajao je u
sjenci drveta, skriven, šapnuo i meni da se sklonim, dok ne odu, rekao je. Neki mladići
gađali su kamenjem fenjer kraj puta.
Kad je staklo prsnulo a žuto svjetlo se ugasilo, otišli su bez žurbe.
Pasvandžija je gledao mirno za njima, i objasnio da im je već ušlo u običaj da svako veče
štogod unište. A on se skloni, čuva glavu. I sutra plate mahalјani, nije pravo da plaća on iz
svoga džepa. A što ga pitam zašto ih ne prijavi, kako da ih prijavi kad ne zna ko su? Noć,
mrak, dalјina, može čovjek dušu ogriješiti. A kad sam rekao da ih ja ne bih štedio da sam na
njegovu mjestu, odgovorio je da ne bi ni on, da je na mome mjestu. A ovako, niti vidi niti
čuje, a šta mu i ostaje drugo kad je ko maca: puhni, i nema ga. A bogzna čiji su, sve sitopjano, obučeno opareno, ne ozeblo ne poteglo, sve do zore lingaju, traže žensko, da oprosti
moj čin, traže belaja. Po cijelu bogovetnu noć bježi od njih, krije se da se ne susretnu, a ako
ne ubjegne, on im kaže: idite malo u drugi kraj; a oni kažu: nećemo; a on im kaže: nemojte;
a oni njemu kažu: ti si stara budala; znam, kaže on, i svakog dana sve veća; hoćeš li da te
bacimo u rijeku, kažu oni; neću, kaže on. Tako se porazgovaraju, i on gleda kako da
izmakne. Takav posao, veli, svačega se čovjek nagleda i nasluša. Noć je stvorena za ono što
se radi skriveno, pa on, hodajući do zore, sazna i ono što ne želi i što ga se ne tiče. A moglo
bi se ticati mnogih, samo on ne voli da govori, pogotovu ako je badava: što da čovjek gubi
vrijeme uzalud? A to što zna, njemu ne treba, ne može ga ni pojesti ni popiti, a ponekome bi
moglo poslužiti. Iako mu dođe nekako čudno: on zna a ne tiče ga se, a drugoga se tiče a ne
zna. Nјega, pasvandžije, tiče se jedino kad pokloni to svoje znanje, kad ga uruči onome kome
može biti od koristi, a sve za lјubav i prijatelјstvo, koliko da ne dođe praznih ruku djeci.
Doduše, samo onako kaže: prijatelјstvo, a baš da ga ima mnogo, nema; po noći ga ne vidi, a
po danu spava pa ne zna. Ali od ovog što zna, nije se usrećio. Počeo je i na svoju ženu da
gleda ispod oka, da mu ne smišlјa kakvo zlo. Sad, što se tiče njegove žene, to pretjeruje i
dušu griješi, oko bi mu iskopala, to jest svoje, kad bi mu zatrebalo, i kaže to više kao jedan
primjer.
Slušao sam to lukavo-mahnito brblјanje, tu šeretsku otvorenost svačijeg žbira,
spremnog da proda tuđe tajne, mene se ne tiču, a nisam žurio da odem, stajao sam dugo,
prekraćujući vrijeme i sebi i njemu, on je želio da priča, ja da slušam, svejedno šta, čak me
počelo zanimati kako tobože skriva misao a onda je sasvim otkriva, neistrajan u
prepredenosti. Onda je postao čudan i ćudlјiv, star je, pedeset mu je godina najmanje, a
starim lјudima je dosadno, ili se plaše samoće. Pozvao me da obidem s njim ulice, sigurno
nisam nikad vidio kasabu u duboku noć, a živ čovjek treba sve da vidi, osobito je lijepo pred
zoru, kad se u pekarama vade vrući somuni. Možemo da odemo i u Hasanov sokak, ako
hoću, Hasan šenluči, doveo je svirače, staćemo gdjegod u kraj i slušati, nije to grijeh, a može
da razgali svačiju dušu, pa i dervišku. Bilo mu je žao kad nisam pristao. Kako hoćeš, rekao
je, kako hoćeš, tvoja volјa, a šteta što nećeš. Čudio sam se tom pozivu, ličilo je na grubu
šalu ili djetinju želјu. Sad će čekati nekog drugog.
— Pa dobro, hajde — rekao je ispraćajući me.
Da li se plašio nečega?
Ostao je ispod jedne kapije sa nastrešnicom, nevidlјivu sjenci.
Čudan svijet, mislio sam idući pustim sokacima.
Sve se izmijeni kad padne tama. Za grijeh nije ostavlјeno jedno određeno doba, ali je
njegovo prirodno vrijeme noć (sad spavaju pametna mala i tupava velika djeca, i oni što
stignu da svrše zlo za dana). I uvijek kad se ne vidi.
Eto, to smo postigli: potisnuli smo grijeh u nevidjelo, i učinili ga moćnijim.
Prolazim utišanim gradom, čuje se samo dalek glas zurne, promaknu ponekad lјudske
sjenke, nemirne kao obilјežene duše, psi laju u mahalama, mjesečina je olovna, nijedna
vrata se ne bi otvorila kad bih kriknuo makar i pred smrt, teško se zaustavlјam u ovom času
što teče, sve se u meni otima prema onome što je bilo ili što će biti, ali ne uspijevam da
pređem granice ove noći. Samo, osjećam je izdaleka, kao da sa brda gledam tužni predio,
izvan njega sam a u njemu, izdvojen a obuhvaćen. Sitno mi izgleda sve u ovom mome
svijetu, mnoga rođenja što se dešavaju evo baš sada, mnoge smrti, mnoge lјubavi, mnoga
zla. U mome svijetu, jer drugoga nema. Oko njega su sjenke i prazna mjesečina. Oko nas
tiho kapanje vremena. U meni nemoćna ravnodušnost i tišina bez života. Vidjela u meni
nema, kao u nevjernicima.
Koji je to neznani grijeh zbog koga me kažnjavaš, moj Bože?
Molim te, usliši moju molitvu.
Spas i mir Ishaku koga nema u ovoj noći.
Spas i mir Ahmedu Nurudinu i njegovu bratu Harunu, koji se traže u ovoj noći.
Spas i mir svima izgublјenim u ovom velikom ćutanju između neba i zemlјe.
Trebalo je da ostanem sa pasvandžijom, da ne budem sam sa sobom i sa svojom nemoći
da se oduprem ili pomirim.
Prazan i tužno ravnodušan. A opet sam se obradovao kad sam se približio tekiji. Onda
nisam ni prazan ni ravnodušan, jer dobro je kad je čovjeku drago ili žao, ma zbog čega. I čim
sam zapazio to sitno prisustvo radosti (a gledao sam u svoju dušu, i sve što se u njoj dešava,
kao što ratar gleda u nebo, u oblake i vjetrove, da vidi kakvo će vrijeme biti), osjetio sam se
čvršćim zbog tog tračka vedrine u oblacima. Ono postoji i kad ga ne vidimo, postoji i kad u
njega posumnjamo.
Kad sam kročio u svoj uski sokak što me prigrlio rođački, iz sjenke tekijskog zida izašao
je neki čovjek, pojavila se samo glava na mjesečini, kao da je izronio iz vode, kao da je tijelo
ostavio na drugom mjestu. Pozdravio me, nastojeći da bude lјubazan, zbog moga straha koji
je morao pretpostaviti:
— Dugo si se zadržao. Čekam te odavno.
Ćutao sam, nisam znao šta treba da kažem ili da pitam. Nјegovo lice mi je izgledalo
poznato, iako se ne sjećam da sam ga ikad vidio, poznato na neki naročit način, kad
uočavamo neku osobinu, neki izraz, neko svojstvo zapaženo negdje, nekad, na nekome, pa
zaboravlјamo jer nije bilo važno.
Pogledao sam prema tekiji, tihoj i mrtvoj na mjesečini, i dok sam se okretao prema
njemu, već sam zaboravio njegov izgled. Okrenuo sam se ponovo, sad već nastojeći da mu
zapamtim lice, ali uzalud, gubio se iz sjećanja čim ga nisam gledao, začuđujuće bezličan.
Primijetio je moje osvrtanje, i požurio da kaže:
— Šalјu me prijatelјi.
— Kakvi prijatelјi?
— Prijatelјi. Mislio sam da nećeš ni doći večeras, u tekiji nisu ništa znali da mi kažu.
Dugo si se negdje zadržao.
— Hodao sam ulicama.
— Sâm?
— Bio sam sâm, sve do sad. I bio sam zadovolјan.
Nasmijao se, učtiv, lјubazan.
— Razumijem, kako da ne!
Lice mu je plјosnato, kao dva dlana rastavlјena nosem, široka, jaka usta razvučena u
vedar osmijeh, žive oči pažlјivo zagledane u mene. Kao da je veoma srećan što smo se sreli, i
raduje ga sve što kažem i učinim. Nјegov izgled mogao bi da bude prijatan, da nije noć i da
nismo sami. Ne bojim se ovog čovjeka, ni traga straha u meni nema, čak ni od nasilјa. Samo
se osjećam čudno, postaje tijesno oko mene. Nestrplјiv sam.
— Dobro, prijatelјu, reci šta hoćeš, ili me pusti da prođem.
— Hodao si sokacima i gubio vrijeme, a sad odjednom toliko žuriš!
Pokušao sam da prođem, ali on je stao preda me.
— Pričekaj. Evo šta sam htio.
Izgleda zbunjen, kao da traži pogodne riječi, ili mu je nezgodno što me zaustavlјa. Ali ne
oklijeva da to učini.
— Otežavaš mi posao. Sad ne znam kako da počnem.
— Dugo si čekao, mogao si da smisliš.
Nasmijao se veselo:
— Imaš pravo. Nije lako s tobom. Pa evo. A možda je najbolјe da uđemo u tekiju.
— Dobro. Hajde.
— Svejedno, možemo i ovdje. Poruka je kratka. Od koga misliš da je poruka?
— Poruke mi niko ne šalјe, a prijatelјi sami kažu šta hoće. A ti tjeraš šegu sa mnom, ili
želiš da me nalјutiš.
— Taman posla! Baš ste vi učeni lјudi smiješni. Pa šta ako se šalim? Zar ne možemo da
porazgovaramo kao lјudi! Pa dobro. Prijatelјi ti poručuju da malo pripaziš šta radiš.
— Mora da si pogriješio, ti sigurno ne znaš s kim razgovaraš.
— Nisam pogriješio, i znam s kim razgovaram. Da pripaziš. Suviše istrčavaš, moglo bi da
bude opasno. Za tebe, mislim. Što da tovariš krivicu na vrat, i još kad niko tebe ne dira. Šta
će čovjeku nevolјa, bez nevolјe! Je li tako?
Dakle, prijetnja. Namjerno ponižavajuća, stavlјena u usta ovog policijskog prostaka, što
se još, za svoj račun, zabavlјa sa mnom, dajući mi savjete. Sad sam mu zanimlјiv, kao
rijetka zvjerka, uhvaćena u stupicu, pomalo me i voli: mogao bih mu donijeti radost.
— Dobro — rekao sam stišavajući srdžbu, jer nisam htio da je pokažem pred ovim
čovjekom. — Reci svojim prijatelјima...
— I tvojim.
— Reci tim prijatelјima da im zahvalјujem na poruci, iako su mogli i sami da mi to kažu.
A za sve što činim, odgovaraću pred Bogom i pred svojom savješću. Jesi li zapamtio?
— Kako da nisam! Nego mislim, moglo bi se odgovarati i pred nekim drugim. Pred
Bogom je lako, oprostiće. A pred svojom savješću još lakše: poturićeš joj hilјadu isprika. Ali
kad se nađeš u mengelama, gore u tvrđavi, bogami, teže je. I još kad znaš da si pod
krivicom.
— Nikakve krivice nemam.
— Pa sad, nije baš da nema. Ko je nema, reci pravo. Eto, dolazi li u tekiju Hasan,
dželepčija? Dolazi. Vodite li svakakve razgovore? Vodite. Pa onda...
— Kako te nije stid!
— Nije me stid, efendija. Pa onda, je li se u tekijsku bašču sklonio bjegunac? Jest,
sklonio se. Je li pobjegao? Jest, pobjegao je. A ko mu je pomogao da pobjegne?
— Pozvao sam stražare.
— Kasno si pozvao stražare. A o drugim krivicama da i ne govorim. A ti kažeš: nemam
krivice! Pa opet, da li te ko upitao za sve to? Nije niko. E pa, to velim, okani se belaja. A ako
nećeš, tvoja stvar, je li tako? A moje je da kažem.
— Je li to sve?
— A kud ćeš više? Pametnu čovjeku i ovo bi bilo previše. Ali ako ustreba, pronaći će se
još, ne brini. Svi tako u početku pitaju: je li to sve? Poslije ne pitaju. Ja volim hrabre lјude,
samo gdje su? U nekoliko godina jedan ako se nađe malo kočoperniji. Jedan među tolikima.
Da plјuneš na svijet! Eto tako. Pa nemoj reći: nisam znao. Sad znaš.
Gledao me još s onim zanimanjem kao u početku, ali sad je svršio posao i htio je da vidi
šta je postigao, je li užegao u meni strah.
Uznemirio me, ali straha nisam osjećao. Nadvladala ga je lјutina zbog ružnog postupka i
uvrede. Čak se javio i prkos, da istrajem, izazvan trenutnom mišlјu kako žele da me
zaustave u onome što činim s pravom. To onda znači da nisu sigurni, i da se boje. Jer, da
nije tako, zašto bi me upozoravali? Učinili bi što hoće, ne obazirući se na ono što ja činim i
govorim. To je utvrdilo moju unutarnju sigurnost, koju nosim odavno, da predstavlјam
nešto ovdje, u ovom mjestu, u derviškom redu, da nisam prošao svijetom neviđen i
beznačajan. Toliko glupi nisu, znaju da bi njihova šteta bila da me napadnu, otvoreno bi
pokazali da ne poštuju nikog, ni najpoštenije, ni najodanije, a to neće, niti imaju zašto.
Razmišlјao sam tako, idući prema tekiji, s poraslim pouzdanjem, da je čak i dobro što su
mi poslali ovog čovjeka: otkrili su da se boje, a uvredom su podstakli moju odlučnost. Samo,
znao sam da im ne smijem dati mnogo vremena da djeluju protiv mene, moram prije njih
otići do onoga koji može sve da presudi. Da nije noć, otišao bih ovoga časa. Obradovala me
ta riješenost da ne čekam, da se ne prepuštam praznom tugovanju i nemoćnom nadanju,
već da učinim ono što mogu. Ne smijem da hodam sokacima poput mjesečara, sa uzetom
volјom, kao bogalј. Nije čovjek ono što misli, već ono što čini.
Ali kad sam zatvorio tešku hrastovu kapiju i navukao mandal, kad sam se našao u
sigurnosti tekijske bašče, suprotno svakom očekivanju, suprotno logici, jer me ovdje sve
moje štitilo, obuzelo me mučno nespokojstvo, odjednom, gotovo bez ikakva prelaza, kao da
sam otvarajući i zatvarajući vrata, navlačeći mandal i provjeravajući da li se smjestio u
svoju drvenu postelјu, ispustio misao što je održavala moju bodrost. Nestala je, sunula u
noć kao divlјa ptica, a javio se nemir, sličan strahu, tek tada, naknadno, ne znam zašto,
nisam se usuđivao da objašnjavam razloge, možda sam se bojao baš tih razloga i ostavlјao
ih u tami, nerazaznate, ali svjestan da postoje. Oblila me misao, kao vrelina, udarila me,
mislim da tako dolazi kap, kao bolan blјesak, obznanila se kao duboka gluha grmlјavina:
opkolјavaju me.
Nisam se sjetio ni tada ni dugo poslije, da je lјudska misao nesiguran talas što ga podiže
ili smiruje ćudlјivi vjetar straha ili želјe.
Znao sam jedino, znao ponovo, jer sam bio zaboravio, da je slutnja prvi glasnik nesreće.
Ali i u tom času mi je bilo jasno da se ne smijem predati. Sutra, ranim jutrom, učvrstiću
branu pred tom bujicom što joj već čujem huku.
Neću se predati.
Neka mi se ruke sasuše, neka mi usta onijeme, neka mi duša ostane pusta, ako ne
učinim što čovjek mora da čini.
A Bog neka odluči.
Ujutro sam izvršio sve svete dužnosti, možda živlјe nego obično, unoseći uzbuđenje u
poznate pokrete i riječi, sjećajući se sinoćnjeg nemira, misleći o značaju posla što me čeka,
kao pred odsudnu bitku, nijednog časa ne sumnjajući da li treba da pođem. U boju se mogu
zadobiti rane, može se i poginuti, i zato je molitva vrelija nego ikad, ali vraćanja nema, zato
je kletva i zakletva, kojom sam sinoć predusretao svoje oklijevanje, bila nepotrebna. Sjetio
sam se, zaista je sve bilo kao pred bitku, onda. Sinoć sam se kupao kad sam došao, činilo
mi se da će me voda smiriti, okupao sam se i jutros. Košulјa mi je bila čista, a uzeo sam
svježu, bijelu kao snijeg. Kao onda. Samo sam u onu bitku išao sa drugima, u redu čvršćem
od kamena, s golom sablјom u goloj ruci, s vrelom radošću u očima. Sad idem sam, o drago
daleko vrijeme, u crnom džubetu što se sapliće oko nogu, praznih klonulih ruku, sa
strepnjom u duši.
Ali idem. Moram.
Svratio sam Hasanu. Nisam imao mnogo vremena, zbog nestrplјenja, a svratio sam, ne
bih mogao da odem a da ga ne vidim, kao da bih propustio nešto veoma važno. Iako ne
znam zašto mi je to bilo potrebno: nije mi mogao pomoći, nije mi mogao savjet dati. Možda
zato što mi je najbliži, iako mi ni on nije blizak. Ličilo je pomalo na gatanje, na odbranu od
uroka: njegova vedrina može donijeti sreću.
Nije ga bilo kod kuće. Dugo sam kucao halkom na vratima, mislio sam da spava, i kad
sam već odustao, kapiju je otvorila ona sitna žena, opet krijući lice, i namještajući kosu,
čudno zbunjena. Objasnila je, žureći i spotičući se u govoru, da Hasan nije kod kuće, otišao
je sinoć i još se nije vratio, njen muž ga traži, i sad ih čekaju, obojicu. Nјih dvoje čekaju njih
dvojicu, zaklјučani, uzbuđeni, zadovolјni zbog tuđe nevolјe koja im je donijela sreću.
Rekao sam i hafiz-Muhamedu kuda idem, da čujem šta misli. Ne bih izmijenio odluku
ma šta kazao, ali sam želio da me ohrabri. Bio je pažlјiv, kao da sam ja bolesnik a ne on.
Treba da ideš, rekao je. Šteta što to nisi učinio i ranije. Dužnost nam je da pomognemo i
nepoznatu čovjeku a kamoli bratu rođenom. I ne ustručavaj se, nikakvo zlo ne činiš. Tako je
rekao, iskreno i uzbuđeno, ali me nije naročito ohrabrio, jer sam to očekivao. I znao je da
sam očekivao. A dobar čovjek će uvijek tako reći, i to nije mišlјenje već prazno saučešće.
Hasana nema. Nikad nema onih koje tražiš.
Prolazeći pored pekare, udahnuo sam miris vrućih somuna, i sjetio se da od juče ništa
jeo nisam. Pasvandžija je sinoć govorio o somunima. I njega moram pronaći, danas. Kako
nisam osjetio da je htio nešto da mi kaže? Ne samo za onog čovjeka što me čekao sa
prijetnjom. Gotovo je silom želio da me zadrži uza se, da ga upitam. A ja sam bio gluh i
slijep.
Onda sam se prisilio da mislim o kadijinoj ženi, otići ću opet u onu ćutlјivu kuću, i o
Hasanu, šta je činio sinoć i kuda je otišao, i o ocu, javiću mu odmah, čim se riješi sve ovo, i
o prošloj noći, dugoj i besanoj, i o bezbroj sitnica, niko nije podrezao ruže u tekijskoj bašči,
zarašće u trnje, i o Mustafinoj djeci, sve češće sjede pred tekijom, žena ih otjera da joj ne
smetaju a Mustafa gunđa i iznosi im hranu, smijaće nam se svijet, već ih zovu derviškom
djecom, a nemam srca da zabranim, i još bogzna o čemu, samo da ne mislim na razgovor s
muftijom. Ne što ne znam šta ću reći, već što poslije toga nema ništa. Do presude ima nade
za sve, a onda ima samo presuda. Ako bude dobra, nada i ne treba, ako bude rđava, ne
vrijedi ni misliti.
Muftijina kuća je u brdu, usamlјena, u bašči ograđenoj visokim zidom. Nikad nisam
ušao unutra. Neću ni sad, izgleda.
Stražar pred vratima mi reče da muftija nije kod kuće. Otišao je iz kasabe.
— Kada će se vratiti?
— Ne znam.
— Kuda je otišao?
— Ne znam.
— Ko zna?
— Ne znam.
Eto, sav strah je bio uzaludan. Nada se produžava, ali sve slabija. Može uskoro da mi i
ne zatreba.
Nisam znao šta da činim. Ako odem odavde, teško ću stići do muftije, i kasno, ako i
stignem. Kuda je otišao? U koju od svojih kuća? Na koje od imanja? Ugosko? Uglјešice?
Gor? Tihovice? U ravnicu? Na jezero? Na rijeku? Često je bježao, i od svega, od vrućine, od
hladnoće, od magle, od vlage, od lјudi.
Gdje je sad? Samo mi ovdje mogu reći.
— Ne znam šta da radim — požalio sam se stražaru — Muftija mi je poručio da dođem,
imamo važan razgovor. Moram da ga nađem.
Stražar je slegao ramenima, ponovivši tako onu jednu jedinu riječ koju je znao. A ja
nikako nisam mogao da odem.
— Mora neko da zna u kući.
Tada su se otvorila vrata, i mršav čovjek, bivši vojnik, sudeći po brazgotinama na licu i
po dijelovima odjeće što je još zadržavao na sebi, sigurno žaleći da sve odbaci, gledao je
strogo u mene. Dok se ne opravdam, ja sam za njega krivac.
I njemu sam rekao što i stražaru.
Po nepovjerlјivom izrazu učinilo mi se da sumnja u istinitost mojih riječi. Uvrijedilo me
to nepovjerenje, ali je još jača bila želјa da mi zaista ne povjeruje. Upleo sam se u laž, bio
sam prisilјen da tako postupim, ali ako muftija sazna, a saznaće, moraću da tražim oproštaj
a ne pravdu.
— Pa ništa — rekao sam povlačeći se.
U tom času primijetio sam da se strogo vojnikovo lice mijenja, razblažuje, rasplinjuje u
osmijeh. Zašto?
Tada sam i ja njega prepoznao. Ratovali smo jedno vrijeme zajedno, samo je on na vojni
bio i prije mene i poslije mene.
Obradovali smo se obojica.
— Promijenio si se — kaže veselo — ko bi te poznao u tom derviškom ruhu! Ali eto,
poznao sam te!
— A ti si isti. Malo stariji, malo mršaviji, ali isti.
— Pa nisam baš isti. Dvadeset godina je prošlo. Uđi.
Kad je zatvorio vrata iza nas, kao da je postao nesigurniji.
— A muftija te pozvao?
— Moram da govorim s njim. Stražar nije htio da mi kaže kuda je otišao.
Kroz bašču se bijelio ravan čisti put pokockan sitnim riječnim kamenjem, oivičen
ogradom od šimšira i biserka nježno zelenih listića. U bašči je neko vješto razbacao stabla
voćaka, breza, smreka, grmova divlјih ruža, ostavlјajući ponegdje jedno jedino drvo na čistoj

Pogledao me zaprepašteno, sigurno već godinama niko nije govorio o njegovoj prošlosti,
ili je on sam govorio, navodeći druge da kažu, da ga se sjete drukčijeg, zar je umrlo i
sjećanje? zar ga nema ni u čijoj uspomeni? A možda ni on više ne govori, čemu? ili govori
više i beznadnije što prošlost biva dalјa, i ne nada se da će se iko sjetiti. U njemu je sve živo,
u drugima je umro.
I eto, jedan derviš je progovorio o njemu nekadašnjem. I još kako je progovorio! Sanjao je
možda da to neko kaže baš ovim mojim riječima: Bože veliki, kakav si junak bio! Udarile su
ga po srcu, sigurno, sunule su kroz krv kao vreli vjetar, uši mu zaglušile. Ili je mislio da su
to riječi iz njegovih snova, niko ih nije izrekao, čula ih je samo njegova želјa. Ali ne! Rekla je
to ova stara dervišina. Sjetila se i rekla.
Gledao me trenutak izgublјeno, kao padavičar, nisam znao da li će skočiti od sreće, i
srušiti se na kamen, lomlјiv, ili će me zagrliti, da se održi na slabim nogama, ili se nasmijati,
ili zaplakati, i umrijeti, ali ja nisam dovolјno poznavao gaziju Kara-Zaima. Sjetio sam se
junaka, kako da to ne bude i sad? Samo ga izdaje drhtav glas i tiho krklјanje u probodenim
plućima, zbog uzbuđenja:
— Sjećaš se? Da li se zaista sjećaš?
— Sjećam se. Uvijek kad mislim o onom vremenu, vidim tebe.
— Kako me vidiš?
Šapat mu je tih, zove me iz tame vremena.
— U nekom svjetlu, Kara-Zaime. Na širokom polјu. Samog. Ideš mirno, ne osvrćući se,
ne čekaš nikoga. Sav u bijelom. Ruke su ti gole do lakata. U ruci sablјa, i svjetlo je možda od
sunca na njenom sječivu. Ličiš na vjetar što se ne može zaustaviti. Na sunčanu zraku ličiš
što će svugdje prodrijeti. Svi drugi su zastali, gledaju, nema ih. Samo ti.
— Nisam tako išao.
— To je moje sjećanje. Izbrisalo se ono što je možda bilo, i samo je to ostalo.
— Lijepo je. Ljepše nego u zbilјi. Ili nije. U nekom svjetlu, veliš. Na širokom polјu.
Šapuće opijeno, a onda gleda u mene, traži svoju sliku u mojim riječima, svoju daleku
slavu na mojim usnama.
Zamišlјa da pjevam pjesmu o njegovoj hrabrosti, a ja ga žalim.
I ne mogu više.
— Drago mi je što sam te vidio — kažem opraštajući se.
— Čekaj.
Teško mu je da me pusti, ja sam onaj dugo žuđeni koji zna, ja sam svjedok da ne umiru
uspomene, ja sam potvrda da nije sve samo sjenka u njemu, moje sjećanje je naknada za
dugi zaborav, nagrada za čekanje.
Iste riječi, dva raspoloženja. I moje i njegovo istog je korijena, za njega je sreća što je za
mene tuga. Svejedno, i moje i njegovo staro je hilјadu godina. I više. Ne vrijedi se oko toga
mnogo baktati.
— Moram da idem.
— Čekaj. Muftija je ovdje, u kući. Uđi, ako ti je važno. Reci da sam te ja pustio. Ili nemoj.
Reci da te on pozvao.
— Nije me pozvao. Sam sam došao.
— Znam. Samo tako reci: poručio si da dođem. Ima toliko poslova da se neće sjetiti. A
ako upita za mene, i ako ti bude zgodno, kaži što znaš. Ono od ranije.
Mislio sam da muftije nema i žalio radi toga, ali sam se pomirio. Gotovo da mi je bilo
lakše što odgađam. A sad se sve iznenada izmijenilo, i ono što sam želio treba da se desi. Bio
sam zbunjen i nepripremlјen. Nisam se začudio što Kara-Zaim moli da ga pomenem, žalio
sam što je naglo odustao od ponude da mi njegova preporuka bude oslonac. Još u mislima
na svoju sliku, u svjetlu, na junačkom ograšju, ponudio mi se za zaštitnika. A odstupio u
istom času, čim se sjetio da je to daleka prošlost. Planuo je i izgorio u istom trenutku. Na
isječenom licu još je treptala sreća zbog onoga što je bilo, i plašlјiva nesigurnost zbog svega
što je sad. Jesu li se u njemu uvijek sudarala dva vremena, različita po svemu a neodvojiva:
ne može ni iz jednog.
Dok je šaptao s nekim čovjekom na kućnom ulazu, mislio sam smučeno, vajkajući se što
mi je izmakla njegova jadna podrška, da je moja nesigurnost ista kao i njegova. Žalosno smo
čekali pomoć jedan od drugoga, ne pouzdavajući se mnogo u sebe. Sastavlјali smo dvije
nemoći da ispadne jedno slabo nadanje. Kod njega je nadanje ostalo, ali je vrijedilo koliko i
moje porušeno.
Kad je čovjek izašao iz kuće i znakom ili tihom riječju rekao nešto Kara-Zaimu, on me
pozvao pokretom ruke: pomogao sam ti, hajde! I ništa ne govoreći, uputio me prema ulazu,
ali sad je to značilo: uđi, možda će biti dobro. Ali sve sam to vidio usput, nesigurno, tako
blijedo vidio sam i kržlјavi limun pred kućom, i još kržlјaviju palmu što je jedva prebolјela
našu tešku zimu i drijemala na prolјetnom suncu kao bolesnik. Ne sjećam se ni kuda sam
prolazio, ni koliko me lјudi pratilo očima, stalno misleći na prvu riječ koju ću reći. Prva riječ!
Kao oružje, kao štit. Sve od nje zavisi, ne zato što će nešto objasniti, već što mogu izgubiti
svaku hrabrost ako bude neprikladna, može me učiniti smiješnim i nametnuti se kao sud o
meni. Nevjerovatno mnogo riječi sam okušao u sebi, i pravo je čudo šta se sve nametalo kao
prva misao. Ličilo je na poremećaj u mozgu, na potres koji je sve isprevrtao, ostavlјajući
zbrku i besmisao. Dok sam išao tim prolazom što mi je ostao mračan i neraspoznat u
svijesti, dolazilo mi je na um sve, od svečanih zaklinjanja do psovke. Ne mogu ni da napišem
šta je sve htjelo da izađe pri tom prvom susretu; pri prvom viđenju. Bila je to teško
objašnjiva mahnitost, toliko je izgledalo neshvatlјivo šta sam ja, šta je moj mozak izmišlјao
tada, bjesneći i rugajući se svemu razumnom. Kao da se sam iblis smjestio u meni, i šaptao
mi tako nedostojne i odurne riječi, tako smiješne i nedostojne postupke, da sam bio zgranut.
Odakle me nađe baš u ovom času kad mi je potrebna najveća sabranost! Ali on dolazi baš
onda kad se ne nadaš i kad ti je najgore. Jer, misliti kao što sam ja mislio, ozbilјan i miran
čovjek, da priđem muftiji i nazovem ga antiohijskom kozom, to može da bude samo đavolov
griješni mig. Ostavi me, božji otpadniče! — prijetio sam, još više ga razdražujući.
Zbunile su me i one južne bilјke u drvenim grobištima, palma i limun, pred kućom. Znao
sam da je muftija iz Antiohije, i da ne poznaje naš jezik, ali gdje je ta Antiohija, u kojoj
zemlјi, i kojim se jezikom tamo govori, nikako mi nije dolazilo u pamet.
Srećom, nije bila potrebna prva riječ, nije trebalo ništa da kažem, nije trebalo ništa da
učinim.
U sobi, u koju su me uveli, muftija je igrao šaha s čovjekom koga ranije nikad nisam
vidio. Zapravo, igra je bila završena, ili prekinuta, u početku nisam znao šta se dešava, niti
me se ticalo, a nepoznati čovjek, nezdravo debeo, umorna, strplјivo ponizna smiješka,
pristajao je na sve, uporno okrećući glavu prema meni, kako bi skrenuo muftijinu pažnju sa
sebe. Sigurno mi je želio uspjeh u svemu što bih tražio, samo da me muftija primijeti.
Ali muftija dugo nije vidio da je neko ušao u sobu (a morao je reći da me puste kad su ga
pitali), niti je odgovorio na moj pozdrav.
Cijele zime je čamio u pregrijanim sobama, uplašen surovom hladnoćom što je nizala
aršin duge ledenice po strehama, gledao je u njih sigurno sa zaprepaštenjem, izmučen i žut,
kao i njegove južne bilјke, što su jedva žive dočekale prolјeće. leđima okrenut prozoru,
ogrnut ćurkom, grijao se na suncu, iskopnio, zlovolјan.
Obojica ugojeni, samo sa salom nejednako raspoređenim, bezbojni i zbrčkani, sparušeni
sobnim vazduhom, kao da su presjedili od jesenas nad ovim crnim stolom od abonosa i nad
šahom od slonovače.
Ljutito u početku, a onda sve blјede, sve bezvolјnije, muftija je prigovarao a drugi se
saglašavao. Izgledalo je čudno kako muftija pita, kako tvrdi, kako odgovara. Jedva sam
uspijevao da uhvatim neki smisao.
— Nešto nije u redu.
— Vidim.
— Ništa ti ne vidiš.
— Nešto nije u redu.
— Cijelo vrijeme stajao sam bolјe.
— Znam.
— Šta vidiš?
— Negdje sam pogrešno vukao.
— Kako onda gubim?
— Potpuno mi je nejasno.
— Sigurno si negdje pogrešno vukao.
— Sigurno sam pogrešno vukao.
— Odakle tvoj konj ovdje?
— Eto, tu je greška. Nisam mogao doći na to mjesto.
— Onda, šah.
— Tačno. Evo, šejh je došao.
— Zašto ne paziš? Ne mogu ja sve da vidim.
— Obično mi se to ne dešava.
— Ako je konj tu, ja ga jedem, je li tako? Ja ga jedem. Jedem ga.
— I mat.
— Koji šejh?
Čovjek je pokazao na mene, srećom, i muftija se okrenuo. Lice mu je sivo-žuto, mlitavo,
s teškim podočnjacima. Upitao me, ne ustajući:
— Igraš li šah?
— Slabo.
— Šta hoćeš?
— Rekao si da dođem. Molio sam da govorim s tobom.
— Rekao sam? Da, da. Kome? Kako je napolјu?
— Sunčano. Toplo.
— I zimus su tako govorili: nije hladno. Jesu li zime uvijek ovako oštre?
— Gotovo uvijek.
— Strašna zemlјa.
— Čovjek se navikne.
— Dosadna zemlјa. Igraš li šah?
Debeli čovjek se umiješao, tiho:
— Ne igra, rekao je.
— A šta hoće?
— Ima neku molbu.
— Ko je on?
Rekao sam ko sam, i da sam u nevolјi, i da tražim pravdu, i da mi je niko neće dati ako
mi je on ne da.
Muftija je pogledao u čovjeka pred sobom, ne krijući dosadu, gotovo s očajanjem.
U čemu sam pogriješio?
Ustao je, osvrnuo se desno-lijevo, kao da je tražio kuda bi mogao pobjeći, pa počeo da
hoda po sobi, gazeći pažlјivo po sunčanim plohama. A onda zastao i zamislio se, gledajući
me neveselo:
— Govorio sam o tome sa carigradskim mulom. Volio sam s njim da razgovaram,
ponekad, ne zato što je pametan, pametni lјudi mogu da budu vrlo dosadni, već što bi znao
da kaže nešto neočekivano, što te iznenadi i probudi — razumiješ li, Maliče, sigurno ne
razumiješ! — zbog čega ti se čini da vrijedi slušati i odgovarati. Govorio je: — Znanje lјudsko
je neznatno. Zato pametan čovjek ne živi od onoga što zna. Ali, htio sam nešto drugo... O
čemu sam govorio?
— O carigradskom muli — rekao je Malik.
— Ne. O pravdi. Pravda — rekao je jednom — mi mislimo da znamo šta je to. A ništa nije
neodređenije. Može da bude zakon, osveta, neznanje, nepravda. Sve zavisi od stanovišta. Ja
sam odgovorio...
Nastavio je da hoda, ćuteći, odjednom klonuo, učinilo mi se da u njemu postoji neka
opruga koja ga pokrene, oživi mu riječ i tijelo, a kad opruga zastane, i on se umrtvi, obuzme
ga čama.
Nije mi ponudio da sjednem, nije ga zanimalo šta sam htio da kažem, i ostalo mi je da
govorim ili da odem. Ovako sam i ja mogao da postanem Malik, muftijina druga sjenka,
nepotrebna koliko i prva. Odlučio sam da govorim.
— Došao sam s molbom.
— Ja sam umoran.
— Možda bi te zanimalo.
— Misliš?
— Pokušaću. Govorio si o pravdi. Pravda je kao zdravlјe, misliš o njoj kad je nema, i
zaista je neodređena, ali je možda najviše želјa da se udavi nepravda, a ona je vrlo određena.
Svaka nepravda je jednaka, a čovjeku se čini da je najveća koja je njemu učinjena. A ako
mu se čini, onda i jeste tako, jer se ne može misliti tuđom glavom.
Muftijina opruga se opet zategla. Pogledao me iznenađeno, obješene oči njegove
zaustavile su se na meni s priznanjem, ne baš naročitim, ali dovolјnim da me ohrabri.
Probudio sam mu pažnju. A to sam i htio: sam me poučio svojom sakatom pričom o
carigradskom muli. Ali sam uskoro uvidio da se lakše igrati riječima govoreći o opštim
stvarima nego o pojedinačnim, koje su naše a ne svačije.
— Zanimlјivo — rekao je muftija, očekujući, a Malik me pogledao s poštovanjem. —
Zanimlјivo. A da li više lјudi može misliti istu misao? I da li tada misle tuđom glavom?
— Dvije prave lјudske misli nikad nisu iste, kao ni dva dlana.
— Šta je prava lјudska misao?
— Koja se obično nikome ne govori.
— Lijepo rečeno. Možda netačno, ali lijepo rečeno. I dalјe?
— Htio bih da govorim o svojoj nesreći. Rekao sam da mi izgleda najveća, jer je moja. A
volio bih da je tuđa, i ne bih žurio da je saznam, kao što sad žurim da je kažem.
Hitao sam da sa opštih razmatranja pređem na ono što me boli, dok ga opruga drži, dok
su mu oči koliko toliko žive, jer sam se plašio njegovog skorog klonuća, kad će moje riječi
uzaludno oblijetati oko njega.
Bivalo mi je sve jasnije: njega muči čama i dosada. Ležala je po njemu kao pokrov,
padala kao magla, umotavala ga kao ilovača, opkolјavala kao vazduh, ulazila mu u krv, u
disanje, u mozak, širila se iz njega i iz svega oko njega, iz stvari, prostora, neba, sipala kao
otrovni dim. Trebalo je da klonem i sam ili da se borim protiv nje.
Ne pretjerujem, da sam bio siguran da ću rastjerati barsku maglu u njemu, digao bih
skutove džubeta i zaigrao trbušnu igru, učinio bih sve što bi razumnom čovjeku teško i na
um palo. Možda bi njegova pažnja, prije nego što splasne, učinila toliko da žuta bezvolјna
ruka napiše tri rješavajuće riječi: pustiti zatvorenika Haruna. I ne znajući šta je napisala, ne
sjetivši se nikad više. Učinio bih sve, kažem, svaku ludost, svaku sramotu, i ne bih se stidio
poslije, čak bih s ponosom mislio kako sam pobijedio jednu mrtvačku ravnodušnost, zbog
živog čovjeka, zbog brata. Ali se nisam usuđivao da mijenjam igru, vidio sam da ga je na čas
probudio samo pehlivanluk duha, kao hašiš, i morao sam da mu dam još, više, kako se ne
bi uvalio u težu nepokretnost.
To je bila najčudnija borba za koju sam ikad čuo, protiv mrtvila u njemu, protiv uzetosti
volјe, gnušanja od života. Borba teška i mučna najviše zato što se morala voditi neprirodnim
sredstvima, izvrnutim mišlјenjem, ružnim parenjem nespojivih osjećanja, silovanjem riječi. A
bojao sam se, i još kako sam se bojao, da će njegova pažnja umrijeti onoga časa kad
prestanem s igrom i pređem na pravi cilј, zbog koga sam sve to i činio. Morao sam lebdjeti
iznad pravog smisla, približavajući mu se i krijući ga, jer bi njegova čula mogla da se
zatvore, sama od sebe, čim ga osjeti.
Srećom, nije bio pritvoran, nije neproziran: sve je pokazivao i sve se na njemu vidjelo, i
dopadanje i odvratnost. Zato sam vodio svoju usplahirenu misao prema sjenkama i
osvjetlјenjima na njegovu licu, radujući se tom putokazu, jer, moglo je i njega da ne bude.
Sve je na njemu govorilo: iznenadi me, probudi me, zagrij me, i ja sam ga iznenađivao,
budio, zagrijavao, vodeći očajničku bitku da održim na životu samrtnika, stalno na granici
strave da neću uspjeti, a sva mi je nada u njemu. Izvrnuo sam duh naopako, grozničavo
kopao po zakutcima da pronađem đavolske brabonjke u sebi, borio se sa mrtvacem da ne
bude još jedan, i na trenutak odahnuo tek kad je sjeo, sa nešto zanimanja i živosti na
mlohavomlicu, te su i mome nadanju porasla krilca.
— Imam brata — bulaznio sam ne znajući da li je i to dovolјno. — Ali ako ne požurim da
ti kažem, mogao bih reći da sam ga imao, a imam i imao sam isto je što imam i nemam. A
može da odluči sijev nečije zle ili dobre volјe. Brat mi je, ne zato što sam ga htio, jer da sam
ga htio ja bih ga pravio, i onda mi ne bi bio brat, a ne znam ni da li ga je moj otac htio, ali
kad se spario s mojom majkom, kad je kaplјa mutne vode ušla u rodilјku, iz tog zadovolјstva
za njih, iz tog ničeg za mene, izrasla je veza i obaveza što se zove sin i brat. Bio želјena
utjeha ili uobičajena nevolјa, Bog ga vezuje uz nas bez našeg pitanja, uskraćujući nam sva
njegova zadovolјstva a opterećujući nas svim njegovim nevolјama i nesrećama, a kao što zna
tvoja uzvišena pamet, nesreće su mnogo češće nego zadovolјstva, pa bismo mogli reći da je
brat nesreća koju nam Bog šalјe, i zato je primamo kao božiju volјu i određenje, zahvalјujući
mu na svemu. Tako, eto, zahvalјujem Bogu na nesreći, a volio bih da je on tvoj brat pa da
zahvalјujem na sreći što slušam tebe, kao ti sad mene, pa da mi je svejedno. Ali, kako ne
može biti tvoj brat, jer je moj, a ja ne mogu biti ti, jer je Bog odredio da budem samo
nedostojni derviš, budimo ono što smo: ja molim, ti rješavaj. Ili bolјe: ja ću da pričam, ti
slušaj. Tebi je teže, znam. Ti ne moraš, ja moram.
Probudio sam ga, oživio je, gleda, sluša, shvata, prima! Nije potrebna čoćečka igra,
dovolјne su prazne riječi, pusti ih da lete kao vjetar, da se prevrću kao majmuni, da bezglavo
jure između prolјetnih sunčanih zraka i sobne sjenke, kao pomahnitale, i evo, umirio se na
stolici, sluša, čeka.
— I dalјe? — kaže prilično živo.
I prva sjenka njegova zuri u mene, čudi se, možda uči. Ne vidim ga dobro, jer me se ne
tiče. Gledam u muftijino lice.
Ima nade, brate Harune!
— I eto, imam brata, ili ga imam upola: ja pominjem ime njegovo, a on je zatvoren u
tvrđavi. Pola života mu je ovdje, pola gore. Ako izgubi ovu polovinu, mogao bi i onu drugu.
— Koju polovinu?
— Koju ja još držim, pričajući.
— Kakvoj tvrđavi?
— U tvrđavi, nad gradom.
— Svejedno, nastavi.
— U tvrđavu se zatvaraju rđavi lјudi, lopovi, zločinci, hajduci, carevi neprijatelјi.
Ponekad. A najčešće budale. Zato što misle da nisu krivi, a to čovjek nikad ne zna. Uvijek
ispravlјaju krivu Drinu, a to nije njihov posao, niti to ko od njih traži. Kako su ponosni na
svoju ludost, lako ih je uhvatiti, i zato ih je najviše. Po ovome bi se moglo zaklјučiti da su na
slobodi samo pametni, ali nije tako: ostaju i ludi ako znaju da to sakriju. I ne ostaju
pametni ako to pokazuju. Još ostaju oni koji imaju prava da budu kakvi hoće. Moj brat je
bio niko i ništa, srećan čovjek, ni pametan da ga se boje, ni lud da ne znaju šta bi mogao da
učini, kukavica da bi bio hajduk, naivan da bi bio rđav, lijen da bi bio nečiji neprijatelј.
Jednom riječju, božijom providnošću određen da ga lјudi pozdravlјaju ne poštujući ga, da
mu priznaju vrijednost ne tražeći da je pokaže.
— Zašto je zatvoren?
— Zato što nije poslušao oca.
— Zanimlјivo.
— Otac je prost čovjek, radi koliko može, daje koliko mora, ne tiče ga se ništa osim kiše,
oblaka, sunca, gusjenica, krompirove bube, lјulјka na pšenici, snijeti na kukuruzu i mira u
porodici. Kako je sasvim jednostavan, iz jednog komada, kao drvena kašika, kao lipov
čanak, kao rucelј pluga, nije se odrekao nepotrebne roditelјske navike da govori ono što
očevi uvijek govore a djeca nikad ne slušaju. Savjetovao mu je da ne ide od kuće, zemlјa će
ostati pusta a varoši tijesne, malo mjesta a mnogo usta, malo mogućnosti a mnogo želјa,
počećemo da se davimo među sobom za veći komad hlјeba.
Brat nije poslušao. Onda je otac rekao: pamti, nesreća je što kod nas niko ne misli da je
na pravom mjestu, i svako svakome je mogući suparnik; lјudi preziru one koji ne uspiju, a
mrze one koji se uspnu iznad njih; navikni se na prezir ako želiš mir, ili na mržnju ako
pristaneš na borbu. Ali ne ulazi u okršaj ako nisi siguran da ćeš oboriti protivnika. Ne upiri
prstom na tuđe nepoštenje ako nisi dovolјno jak da to ne moraš dokazivati. Ni to nije
poslušao. Sad otac ima razloga da se raduje i kaže: eto tako prolaze neposlušni sinovi.
Govoreći, primijetio sam s užasom da se gasi nejako svjetlo u muftijinim očima,
postajale su teške i umorne, a u izrazu se javilo nešto izgublјeno. Upitao je, jedva otvarajući
usta:
— Ko to nije poslušao?
O, Bože veliki! Neprestano koračam, a sve sam dalјe. Čim se približim onome što mi je
cilј, on se uplaši. Čim poželim da iskoristim što sam izgradio, on sve poruši. Moj posao
nema završetka!
Požurio sam, naglavce. Još u njemu ima bar žiška života, jer ne bi ni ovo pitao. Postao
sam nezanimlјiv, zamorio ga mudrovanjem, nisam se igrao već rugao, zanijelo me ogorčenje,
i sve je počelo da zvuči ozbilјno. Hvatala me vrtoglavica: molim te, sačekaj još malo, ne ugasi
se samo za trenutak.
Poslјednji odsjaj sunca trne, a ja sam u sleđenoj pustoši, preda mnom duga samrtnička
noć. A ne smijem ni da kriknem.
Izgubio sam pouzdanje, nestalo je lakoće kojom sam miješao riječi, osjećao sam da više
neće poletjeti, neće zalepršati, puziće po zemlјi poput slјepića.
Još samo pregršt ludih riječi, Bože, moraš mi ih dati, borim se za jedan život! — molio
sam očajan, ali molitva nije pomogla. Ubio me promašaj, vidio sam ga na njegovom licu.
Kuda to nestaješ, brate Harune?
Sve što sam dalјe rekao, bilo je nepotrebno i uzaludno. Bio sam prisilјen da otkrijem
namjeru.
Muftiju je sve brže potapala dosada, sve konačnije je zapadao u baru mrtve bezvolјnosti.
Od njega će početi svijet da zamire.
Malik je spavao, s glavom na prsima.
— Umoran sam — rekao je muftija, užasnut gotovo kao i ja. — Umoran sam. Idi sad.
— Nisam sve rekao.
— Idi sad.
— Naredi da ga puste.
— Koga da puste?
— Moga brata.
— Dođi sutra. Ili reci Maliku. Sutra.
Malik se probudio, uplašen:
— Šta se desilo?
— Bože, kako je dosadno.
— Hoćeš li da igramo šah?
— Ništa se nije desilo.
Odgovarao je u raskorak, preskačući pitanja, pamteći čudom neku riječ na koju bi
docnije stizao odgovor, pa je izgledalo sasvim besmisleno.
Izašao je ne pogledavši nas, ubijen, možda je i zaboravio da smo ovdje. A možda je
bježao.
Nisam pobijedio dosadu. Savladala nas je obojicu, jedva sam želio da odem. Da sam
znao kakva je, ne bih se ni usudio da pokušam.
Malik me pogledao krvnički, i poskakujući, ponio svoje tromo tijelo, žureći za muftijom.
— Rekao je da dođem sutra.
— Ja ništa ne znam. Uh, upropastio si me.
Tako, sad je gotovo. Možda je ipak trebalo da ga uhvatim za oba uha, ili da ga udarim
čuklјem prsta u žuto čelo. I opet nisam znao gdje je Antiohija, ni kojim smo jezikom govorili.
Cijelo vrijeme mi se činilo da dubim na glavi, da visim između poda i kandilјa, da strop
podupirem plećima, izgublјen, poblesavio zbog njegove čame i svoje želјe da je savladam.
Čudnim jezikom sam govorio, zaista, a uzalud. Možda i sutra uzalud, jer će me unaprijed
obeshrabriti današnji neuspjeh. Moram doći, a doći ću klečajući, i neću znati ne samo gdje
je Antiohija — prokleta bila! — već ni kako je ime sinu moje majke. Mučićemo se ponovo kao
dvoje starih u drugoj bračnoj noći, poslije prve što je žalosno propala, samo će sve trajati
kraće, jer se nećemo mnogo nadati ni ja ni on.
Sad nemam kud da žurim. Žuta troma ruka nije u času kratkotrajne bodrosti napisala:
pustiti zatvorenika Haruna.
Je li zbog toga Harun zatvorenik propao u još dublјu tamu?
Izašao sam, izveli su me, izgurali, a pred kućom me sačekao zaboravlјeni Kara-Zaim.
Ljudi ga ne pamte poslije dvadeset godina, ja sam ga zaboravio nakon jednog sata. Samo on
ne zaboravlјa, i to je tako.
— Dugo si ostao — kaže gledajući me radoznalo.
— Zar megdan traje kraće?
— Obično izlaze brže. I obično su zbunjeni.
— Jesam li ja zbunjen?
— Ne bih rekao.
Kara-Zaimovo oko nije baš bistro. Neka bude kako on kaže.
— Pričali smo o svemu.
— A o meni?
— Rekao je da dođem sutra.
— Tako. Znači, sutra.
I opet smo išli čistom stazom od riječnih bjelutaka. I ići ćemo opet, sutra.
Mislio sam da neću imati snage da razgovaram sa Zaimom, da neću ni čuti šta mi kaže,
a čuo sam, i odgovarao, iako je sve bilo isprevrtano u meni, ako sam još stajao naglavce, i
polako, polako se ispravlјao, siguran da će sve izgledati još čudnije kad dođem sebi. Ličiće
na pijanstvo, na ružan san, vjerovaću da sam udario na čini, i da ništa stvarno nije bilo.
Zaim ne zna šta se dešava u meni, on misli da sam uspio.
— To je dobro — kaže — što te zove sutra. Obično ne zove. Znači da si mu se dopao,
znači da si mu u volјi.
Nisi mnogo mudar, nisi mnogo ni rječit, moj dobri Zaime. Da, dopao sam mu se, veoma,
otišao je jedva dišući, a mučenje nastavlјamo sutra.
Zaim gleda u mene zbunjeno, traži riječi.
— Pa evo, htio bih da te zamolim.
Gleda li i on u moje lice da li se gasi od njegovih riječi? Hrabrim ga, bez volјe, sjećajući
se:
— Reci, Kara-Zaime. Slobodno. Nešto te muči.
Tako je trebalo onaj da kaže meni, maločas.
— Pa, ništa me ne muči. Ali ovdje ne znaju ko sam, misle da sam ovako siplјiv i nikakav
oduvijek. Ne kažem za muftiju, već za druge.
— Da li ti se nešto desilo?
— Ništa mi se nije desilo. Kažu da nisam više za službu.
— Otpuštaju te?
— Znači, otpuštaju me. Pa mislim, ako bi mogao da kažeš muftiji, da me ostavi. Nisam
više za vojsku, ali da vrata čuvam, to mogu bolјe od drugih. Primam sto groša godišnje...
— Muftija prima dvanaest hilјada.
— Drugo je muftija. I velim, ako je mnogo sto groša, neka bude manje, neka bude
osamdeset. Neka bude i sedamdeset. Znači, sedamdeset na godinu, zar je to mnogo? Eto, to
sam htio.
Pa, obično nije mnogo sedamdeset groša na godinu. Znači, nećeš se ugojiti od tih
sedamdeset groša, moj Zaime, koji si grdno pogriješio što nisi umro na vrijeme. Ali, oprosti
što ne mogu da te žalim, dugo sam se rvao s karandolozom i sav sam razgloblјen, nijedna
kost mi nije na svome mjestu.
— Nisi za vojsku, — rekao sam ništa ne misleći — ali pušku možeš da nosiš. Jatagan
možeš da nosiš. Koliko bi tražio da oslobodimo jednog nevinog čovjeka. Zatvoren je na
pravdi božijoj, ništa nije kriv. Da li bi pristao za sto groša?
Zbunio se.
— Ne znam da li me ispituješ, ili govoriš o nečemu što može biti.
— Odgovori mi.
— Nije lako odgovoriti. Dok sam bio pravi Kara-Zaim, ne bih uzeo ništa. A sad, ako je
stvar poštena... Sto groša?
— Dvjesta.
— Dvjesta groša! Bože milosni! Tri godine bih mogao da proživim sa dvjesta groša. I
nevin čovjek? Gdje je?
— U tvrđavi.
— Znači, dvjesta groša. I nevin čovjek, u tvrđavi. Ne bih mogao.
— Prije dvadeset godina bi pristao? I da je u tvrđavi? Samo da je nevin, zatvoren bez
krivice?
— Pristao bih.
— A sad ne bi?
— Sad ne bih.
— Onda ništa.
— Je li to zbilјa ili šala?
— Šala. Htio sam da vidim koliko si se promijenio.
— Pa, promijenio sam se. A ako me otpuste, da te potražim?
— Ako te otpuste, ja ću ti naći posao.
— Hvala ti, zapamtiću to. Ali opet, govori sutra s muftijom.
Želio je da ostane na ovoj bijeloj stazi od vrata do kuće po svaku cijenu. Odsjaj muftijina
značaja padao je i na njega, beznačajnog, i sigurno mu se činilo da je mnogo bliže odatle do
onog gazije sa bojnog polјa, nego iz pekarskog hamurluka ili sa baštovanske lijehe. A on mu
je važniji od svega na svijetu.
Sreo me istog časa, pred veče, u najteži čas, kad sam išao prema kapiji smrti, izletio je iz
magle, s neba pao preda me na putu gdje nije bilo nikakva smisla da se sretnemo, ni mi, ni
naša lica, ni naša raspoloženja. Moje ne znam kakvo je, njegovo zrači veselјem. Hripanje mu
je pobjedonosno.
— Ostajem — rekao je oduševlјen. — Neće me otpustiti. Znači, ostajem. Pitali su me šta
sam govorio s tobom, i ja sam pričao. Pa su me odveli Maliku, i opet sam pričao. Ono o
svjetlu i o bojnom polјu, pa kako si mi nudio dvjesta groša, i ostalo. Ako ostanem bez posla.
Malik se smijao, dobar čovjek, kaže, to za tebe, a i ja kažem, jest, dobar čovjek, i tako, znači,
ne treba ništa da govoriš sutra.
— Dobro.
Nije ni znao da sam mu pomogao.
Trebalo bi ubijati prošlost sa svakim danom što se ugasi. Izbrisati je, da ne boli. Lakše bi
se podnosio dan što traje, ne bi se mjerio onim što više ne postoji. Ovako se miješaju utvare
i život, pa nema ni čistog sjećanja ni čistog života. Dave se i osporavaju, neprestano.
8.
Moj Bože, ja nemam nikoga osim tebe i brata mojega.
Tražio sam Hasana, poslije, nekoliko puta, uzalud. Tražio ga je i njegov momak, onaj
stariji, i saznao da je u zatvoru, is drugovima. Izašli su sinoć iz kuće oko ponoći, i u Frenkmahali izmlatili neke mladiće, teško da su i jednome leđa ostala čitava, a mladići su krivi,
napali su prvi, i sad mladićima privijaju mokre krpe na uboje, a oni leže u zatvoru. Tako se
uvijek svršava šenlučenje, zatvore ih i kad nisu krivi, pa ih puste kad plate, a oni se ne
sjećaju jesu li krivi, a obično jesu. Pustiće ih i sad, samo traže mnogo, jer su uboji teški, a
mladići iz dobrih porodica, ali Hasan ne da toliko, viče da mu je žao što nije tukao jače, i
učiniće to kad izađe, jer takve kopiladi i takvih bezobraznika više nema. Ali on, momak,
odnijeć pare, nije Hasanu do para, već do inađa, ali kakav je to inađ ležati u zatvoru. Nisu,
doduše, u zindanu ni u podrumima, već onako, u nekoj sobi, ali opet, napolјu sunce a tamo
mračno, mučno je i sat provesti, ako se ne mora, a kamoli više.
Reći će mu da sam ga tražio, i da odmah dođe do mene, čim se presvuče i okupa, jer
zapeksini i zaušlјivi halјinku svaki put, da se mora skidati na avliji, da ne unese u kuću
kakvu poganu baju. A ja da budem u tekiji, ako mi je važno, da se ne tražimo ko dvije
budale, a ako nije važno, onda svejedno, pa kad se nađemo. A može biti da je i bolјe da
Hasan malo odspava, jer nije trenuo od juče ujutro, iako može da ne spava po tri dana i tri
noći, a može i da spava isto toliko, samo ga probudiš da štogod pojede, onako u neznani, pa
opet nastavi, ko živinče, Bože oprosti. Džaba, takvog majka još nije rodila!
Nisam ga tražio bez razloga, niti sam želio da me utješi, ili ohrabri. Ne znam kako mi je
došla ta misao, zapravo i nije moja već Hasanova, a ja sam je primio kao svoju, i htio ga
nagovoriti da je izvršimo. Rekao sam je Kara-Zaimu, a povukao se kad nije pristao, ali čini
mi se da se javila ranije, kad sam vidio kako se gasi muftijino lice, kako je uzaludno sve što
činim i govorim. Treba oteti Haruna, treba platiti čuvarima da pobjegne, treba ga poslati u
drugu zemlјu, da ga više nikad ne vide. Samo tako će se osloboditi tvrđavskih podruma:
moje sramotno krevelјenje neće mu pomoći. S Hasanom i Ishakom sve bi bilo moguće. Sa
Ishakom sve bi bilo moguće. Možda Hasan zna gdje se sakrio, a Ishak bi pristao, sigurno.
Ishak ne boluje od sjećanja, kao Kara-Zaim, njega ne zaustavlјaju uspomene.
Ohrabrila me misao na tog buntovnika, obuzela me neodolјiva potreba da se krećem, da
nešto činim, osjećao sam zdrav nemir i uzbuđenje: sve je moguće, sve je nadomak ruke,
samo se čovjek ne smije predati. Teško je dok se ne odlučiš, tada sve prepreke izgledaju
neprelazne, sve teškoće nesavladive. Ali kad se otkineš od sebe neodlučnog, kad pobijediš
svoju malodušnost, otvore se pred tobom neslućeni putevi, i svijet više nije skučen ni pun
prijetnji. Smišlјao sam smjele podvige, otkrivajući ne jednu mogućnost za pravu hrabrost,
pripremao lukavstva kojima neće odolјeti ni najveća opreznost, uzbuđen i pokrenut sve više
što sam sigurnije osjećao u dubini srca, u teško dostupnim vijugama mozga, da je sve to
prazna mašta. Ne, nisam svjesno mislio o tome, nisam licemjerno grijao na srcu dva
suprotna htijenja. Moja misao je bila nepodijelјena, i iskreno sam se trudio kako da
pronađem najbolјi način da oslobodim brata. I to sve iskrenije i sve živlјe, kažem, što se
negdje u mojoj nutrini, kao nejasan šapat iz mraka, kao izvjesnost o kojoj se ne govori i ne
misli ali je prisutna, sve više utvrđivalo uvjerenje da poduhvat ne može uspjeti. I Ishaka sam
zvao, jer je nedostižan. Mogao sam čeznuti za njim koliko mi je duša smogla snage, i to bez
laži, jer mi se želјa nije mogla ostvariti. Skriveni životni nagon što me štitio i bez moje
svjesne volјe, velikodušno mi je dopuštao moju lijepu plemenitost, ne kroteći je: znao je da
opasnosti od nje nema, ne može postati djelo. A pomagala mi je da se svetim zbog stida
kojim sam se napunio kod muftije.
Ako bi ovo nekome izgledalo čudno, ili čak nevjerovatno, mogao bih reći samo to da su
istine ponekad vrlo čudne, a mi uvjeravamo sebe da ne postoje, jer ih se stidimo, kao gubave
djece, iako one zbog toga nisu manje žive i manje istinite. Obično ulјepšavamo svoju misao i
krijemo guje što laze u nama. Zar ih zaista nema, ako ih krijemo? Ja ništa ne ulјepšavam i
ništa ne krijem, govorim kao pred Bogom. I još hoću da kažem, da nisam ni rđav ni čudan
čovjek, već običan, običniji možda nego što bih želio, isti kao i većina lјudi.
Dobronamjeran čitalac mogao bi da mi kaže: suviše razvlačiš, suviše mudruješ.
Odgovoriću mu odmah: znam. Raspredam naširoko jednu siromašnu misao, cijedeći je kao
prazan bardak, kad se iz njega ni kap više istočiti ne može. Ali činim to namjerno, da
odgodim kazivanje o onome što me i sad potresa, nekoliko mjeseci poslije svega. Samo,
okolišenje ne pomaže. Izbjeći ne mogu, a prekidati neću.
Treba da kažem i ovo. Našao sam posvandžiju kod kuće, davno je bio ustao, već se iz
čaršije vratio, a dočekao me zlovolјan i namrgođen, kao da se tek probudio. Ni traga od
sinoćnje govorlјivosti i želјe da me zadrži, ni traga od pažnje i lјubaznosti. Želio je da me se
što prije otrese. Nalјutio se kad sam upitao šta je htio sinoć da mi kaže:
— Što sam imao, sve sam rekao. Zašto bih krio?
Zar je moguće da sam se toliko prevario? Mislio sam dugo o onom razgovoru, i ne toliko
o riječima koliko o smislu. Nešto je znao o meni, sigurno. Pomenuo sam mu to, a on se kleo
svim i svačim da sam ga krivo shvatio. Noć je noć, a dan je dan. Bogzna šta je on mislio
pričajući koješta, a bogzna šta sam ja mislio slušajući to koješta, i sad sam zabio sebi u
glavu i ono što on ni sanjao nije. Šta on zna? I šta može da zna čovjek — vapio je plačnim
glasom — koji lunja po svu noć, umoran kao sakadžijski konj, i jedva čeka da se uvuče u
svoju siromašnu kućicu i pod svoj poderani jorgan. Četvoro on hrani, osim sebe, na ovom
poganom vaktu, i dosta mu je i predosta, a ne još da vodi brigu o tuđim stvarima. A onda je
prestao da se lјuti i neočekivano mirno, čak i lјubazno, rekao da bi volio pomoći meni nego
ikome drugome, a neka nevolјa me tare sigurno, jer ne bih došao do njega da mi kaže što ne
zna, niti zna šta tražim. A ne znam ni ja, izgleda.
Da li sam sinoć u njegovim riječima čuo ono čega nije bilo, ili se s njim nešto desilo?
Otišao sam ne saznavši ništa, i zaista, imao je pravo, ne znajući ni šta je trebalo da
saznam.
Poslije ičindije, umoran i napregnut, izmučen mislima o oslobađanju, sve težem po
preprekama što su uskrsavale u bulјucima, odbacujući ga već i mišlјu, ostao sam i bez te
nade, makar i lažne, i počeo da se mirim sa sutrašnjim ponovnim mučenjem kod muftije.
Bio sam slab, loman, iscrpen naporima koje sam cio dan zamišlјao, čini mi se da ne bih bio
toliko zamoren da sam ih stvarno podnosio, ili da sam ih još očekivao.
Mustafina djeca su ušla u tekijsku bašču, najprije su se igrala pilјaka na pločama pred
tekijom, tu su i ručala, a onda su počela da jure, kao kućići. Skakali su preko ruža, lomili
biserak, kidali grane jabuka, vikali, smijali se, vrištali, plakali, i mislio sam kako ćemo biti
prisilјeni da im ostavimo tekiju i bašču, a mi da se iselimo kud znamo. Viknuo sam nekoliko
puta, a onda pozvao Mustafu, kad je izašao iz kuće, i rekao mu da djeca smetaju, suviše
galame.
— Čekaju večeru — rekao je, ne čuvši me.
Rekao sam glasnije:
— Smetaju. Reci im da izađu.
— Dvoje je moje, troje njeno, od ranije.
Pokazao sam rukom: isteraj ih, poludjeću!
Razumio je, i otišao lјutit, gunđajući:
— Sad im i djeca smetaju!
Kad se graja utišala, pogledao sam štetu, nadajući se da je veća, želio sam da se
nalјutim, oslobodio bih se misli što me ne napuštaju danima, i sjeo pod lozu, nad vodom,
još svjetlucavom od sunca na smiraju.
Da li od silne želјe da osjetim mir, da li od lјekovite tišine poslije dječije vriske, ili zbog
uvijek jednakog toka rječice što se glasila jedva čujnim, grgotanjem, napetost u meni počela
je da popušta. Javila se čak i glad, zaboravio sam kad sam poslјednji put jeo. Trebalo je da
nešto pojedem, osnažilo bi me, odvratilo mi pažnju na drugu stranu, ali sad je nezgodno,
mislio sam vedro, Mustafa je lјut, istjerao sam djecu, a možda nije trebalo da to učinim.
Smirio sam se, doduše, prijala mi je tišina, a opet mi je žao. Ne mnogo, i to je dobro, a dobro
je i što mi je žao, vraćam se običnim mislima, običnom životu, kad je čovjek pomalo dobar,
pomalo zao, sve s onom mjerom koja ne smeta, i kad mislimo da je prilično dosadno. Može
biti rđavo kad čovjek ne osjeća da je vrijeme dugo. U ratu nije dosadno, ni u nesreći, ni u
muci. Kad je teško, nije dosadno.
Tako sam dospio do ugodnog stanja površne misli što se ne grči, ne sudara sama sa
sobom, već klizi po kori stvari, nalazeći laka rješenja koja ništa ne rješavaju. To i nije
razmišlјanje, već sanjarenje misli, baškarenje, prijatna lijenost mozga, a ništa nije bilo
korisnije u tom času. Ne, ništa nisam zaboravio od onog što je najveća muka moga života,
utroba ga je moja nosila, kao kamen, krv ga je vukla na svojim dugim putevima, kao otrov,
čučalo je u vijugama moga mozga, kao polip. Ali se smirilo toga trenutka, kao teška bolest,
nastupilo je olakšanje, pa izgleda da je nema. To kratko odsustvo težine, to časovito
oslobođenje od muke, baš zato što je kratko i trenutno, a sve je u meni to znalo, omogućilo
je da vidim oko sebe stvari prisno i lijepo. Svoje mirno prisustvo u ovom prirodnom skladu
osjećao sam gotovo kao sreću.
Hafiz Muhamed se vratio odnekud, pozdravio i otišao u svoju sobu. Dobar čovjek, mislio
sam, još obuzet srećom svoga plitkog saživlјavanja i pojednostavlјenog mišlјenja, izgleda kao
da je život nepravedan prema njemu, ali to je samo predrasuda, život je život, jedan kao
drugi, svako traži zadovolјstvo, a nevolјe dolaze same. Nјegovo zadovolјstvo su knjige, kao
drugima lјubav, njegova nevolјa bolest, kao drugima siromaštvo, ili prognanstvo. Svi idemo
od jedne obale do druge, po tankom konopu svoje životne staze, i svakome se zna kraj,
razlike nema.
Sjetio sam se stihova Husein-efendije Mostarca, i izgovorio ih polako, sa zadovolјstvom
koje ranije nisam osjećao. Čujem ih kao tihi šapat, bez prijetnje, bez tamnog prizvuka:
Gologlav i bosonog, pehlivan Šahin stade na konop, po kome samo povjetarac prolazi bez
straha. Šahin, soko, ne uplaši se opasnosti, pomenu Boga i prođe između dvije obale. A
sokolići, njegovi učenici, pređoše preko ponora. Iznad vode, na kojoj je blјeštalo sunce,
izgledali su kao biser nanizan na tankom koncu. Duboka provalija ispod njih,daleko nebo
iznad njih. A oni na nesigurnom pehlivanskom konopu, na opasnom životnom putu.
Dobro je odgovarala mome tadašnjem osjećanju sudbine ta slika čovjeka usamlјenog ali
hrabrog na teškoj životnoj stazi. Da sam bio u drugom raspoloženju, moglo bi da me potrese
nenadanje i osuđenost na mukotrpan hod, ali mi se tada činilo kao razumno mirenje, čak i
kao prkos. Ne znam šta je dobri Husein-efendija zaista mislio, ali se meni činilo da se
pomalo podsmijeva i sebi i drugim lјudima.
Hafiz Muhamed je izašao iz tekije i stao pored ograde nad rijekom. Lice mu je blijedo,
uznemireno. Nije me ni pogledao. Je li bolestan?
— Kako se osjećaš danas?
— Ja. Ne znam. Rđavo.
Osjećam, ne voli me, ali mu ne zamjeram. I on korača po pehlivanskom konopu između
dvije obale, onako kako zna. Ponekad pokušava da bude i dobar.
Upitao sam ga, smiješeći se, još u svom lijepom raspoloženju, spreman da sve
razumijem, spreman da budem zahvalan:
— Reci mi pravo, znao si šta hoće kadijina žena, i zato si mene poslao?
— Kakva kadijina žena?
— Jedan je kadija u gradu. I jedna kadijina žena. Hasanova sestra.
Nalјutio se, gotovo zgađen. Nisam navikao da ga vidim takvog.
— Ne pominji ih zajedno, molim te!
— Onda, znao si. A nisi htio da se miješaš. Je li tako?
— Ostavi to đubre, ako boga znaš! Mislio sam da ti pomognem, eto zašto nisam otišao.
Ali ne pominji ih sad.
— Zašto?
— Zar ništa nisi saznao?
— Nisam.
— Onda ja moram da ti kažem.
Po mutnom glasu, po muci prisilјavanja da mi gleda u lice, po nemirnim rukama što su
se neprestano skrivale u duboke džepove i opet se izvlačile, po svemu što kod njega nikad
nisam vidio pa je izgledao kao drugi čovjek, po strahu što me obuzeo, znao sam da je teško
ono što ima da mi kaže.
Upitao sam, žureći da se utopim u crnu vodu:
— Za brata?
— Jest, za brata.
— Je li živ?
— Ubijen. Prije tri dana.
Ništa više nije mogao da kaže, niti sam ja pitao.
Pogledao sam u njega: plakao je, iskrivlјenih usta, strahovito ružan. Znam da sam to
zapazio, i znam da sam se čudio što plače. Ja nisam plakao. Nije mi čak bilo ni teško. Ono
što je rekao planulo je kao osleplјujući blјesak, a onda je nastao mir.
Voda je žuborila spokojno.
Čuo sam pticu u granju.
Eto, svršeno je, mislio sam.
Osjetio sam olakšanje: svršeno je.
— Tako — rekao sam — znači, tako. Iznad vode na kojoj blјešti zlatno sunce.
— Smiri se — govorio je hafiz Muhamed užasnuto, misleći da sam poremetio umom —
smiri se. Molićemo se Bogu za njega.
— Da. Jedino to možemo.
Nisam osjećao čak ni bol. Kao da se nešto otkinulo u meni i sad ga nema, to je sve.
Sasvim je neobično što ga nema, sasvim nevjerovatno, sasvim nemoguće, ali je više bolјelo
dok je bilo.
Došao je i Mustafa, sigurno mu je hafiz Muhamed objasnio moju nesreću, donio je nešto
u sahanu, sav razmekšan, još trapaviji nego obično.
— Treba da jedeš — nudio me, nastojeći da ne viče. — Od juče nisi ništa okusio.
Stavio je preda me, kao lijek, kao znak svoje nježnosti, jeo sam, ne znam šta, njih dvojica
su gledali, jedan pored mene, jedan preda mnom, kao nesigurna straža od tuge.
I tada, između dva zalogaja, otkinuti dio počeo je da boli.
Prestao sam da jedem, zapanjen, i polako, polako ustao.
— Kuda ćeš? — upitao je hafiz Muhamed.
— Ne znam. Ne znam kuda ću.
— Nemoj nikud da ideš. Nemoj sad. Ostani sa mnom.
— Ne mogu da ostanem.
— Idi u svoju sobu. Plači ako možeš.
— Ne mogu da plačem.
Postepeno sam saznavao šta se desilo, i bol me potapao, kao da je tiha voda nadolazila, i
dok je još bila do članaka, uznemireno sam mislio na strah pred sutrašnjim očajanjem.
A onda sam osjetio naglu navalu bijesa, kao da je brat-krivac stajao preda mnom. Tako
ti i treba, siktala je u meni plačna lјutina, šta si tražio? šta si htio? Unesrećio si nas, glupi
čovječe! Zašto?
Pa je i to prošlo, trajalo je samo tren, ali me pokrenulo. S brda, iz ciganske mahale,
zaglušno je udarao bubanj, u kratkim razmacima, i pištala zurna, neprekidno, bez predaha,
još od jutros, od sinoć, oduvijek, strašno đurđevsko ludilo sručuje se na kasabu kao prkos,
kao prijetnja. Slušam i drhtim, bije negdje veliki timpan na uzbunu, zove one kojih nema,
svu mrtvu braću pod zemlјom i nad zemlјom. Neko je ostao živ, i zove.
Zove uzalud.
U meni još misli nema, ni suza, ni pravca. Nikud ne treba da idem, a idem, negdje je
ostao trag mrtvog Haruna.
Ispod malog kamenog mosta tekla je moja rijeka, preko nje je mrtva zemlјa. Nikad ga
nisam prešao, osim pogledom, tu se završavala čaršija, i kasaba, i život, a počinjao kratak
put prema tvrđavi.
Brat je ovuda otišao, i nije se vratio.
Otada sam često u mislima prelazio od kamenog mosta do teških hrastovih vrata što
prekidaju posivjele zidine. U tim zamišlјenim dolascima hodao sam kao u snu, put je uvijek
bio pust, oslobođen za moj pohod, i u mislima mučan, da bih mogao lakše da prođem.
Kapija je cilј svega, put vodi odastvud samo do nje, ona je smisao kobi, slavoluk smrti. Vidio
sam je u mislima, u snu, u strahu, osjećao njeno mračno dozivanje i neutolјivu glad.
Okretao sam se i bježao, a ona me gledala u potilјak, mamila, čekala. Kao pomrčina, kao
ponor, kao rješenje. Iza nje tajna, ili ništa. Tu počinju i završavaju pitanja, za žive počinju,
za mrtve završavaju.
Prvi put stvarno prolazim sokakom mojih dugih noćnih mučenja, odavno nesiguran za
susret s njim. I zaista je pust, kao što sam zamišlјao i želio, onda, sad mi je svejedno, čak
bih volio da nije ovako prazan, kao groblјe. Gleda me tmurno, namrgođen, zloban, kao da
kaže: ipak si došao! Obespokojava taj prolaz u ništa, ubija i ono malo žalosne hrabrosti što
se zove svejedno. Htio bih da ne gledam, kako bih umanjio uznemirenost i drhat svega u
meni, ali sve vidim, i neprijatelјstvo pustog sokaka, i strašna vrata pred tajnom, i oči
skrivenog stražara na malom otvoru kapije. Te oči nisam vidio u mislima, onda, kad je
trebalo da dođem, postojala je samo kapija i sokak do nje, konop do druge obale.
— Šta hoćeš? — upitao je stražar.
— Je li ovamo iko došao sam?
— Došao si ti. Imaš li koga u tvrđavi?
— Imam brata. Zatvoren je.
— Šta hoćeš?
— Mogu li da ga vidim?
— Vidjećeš ga ako i tebe zatvore.
— Mogu li mu donijeti ponude?
— Možeš. Ja ću mu predati.
Luđački sam vraćao vrijeme, oživlјavao ubijenog, još nije ubijen, tek sam saznao da je
zatvoren i došao odmah, da pitam za njega, lјudski je, bratski, nema straha, ni stida, još
ima nade, pustiće ga uskoro, doći će mu ponude od mene, znače da nije sâm ni ostavlјen,
pred kapijom je rođena krv njegova. Ni kule, ni stražari, ni obziri nisu ga zadržali da ne
dođe, došao je, došao sam, petnaest godina je mlađi, uvijek sam se brinuo o njemu, doveo
sam ga u kasabu, ej, lјudi, kako bih ga napustio kad mu je najteže, razvedriće mu se
ojađeno srce kad sazna da sam pitao za njega. Nikog svoga osim mene nema, pa zar i ja da
ga obmanem, zašto? u ime čega? Svi me gledajte krivo, lјutite se, odmahujte glavom,
svejedno mi je, ovdje sam, ne odričem se veze od koje nemam bliže, raspnite me ako hoćete
za ovu lјubav, zar se može protiv nje? Došao sam, brate, nisi sam.
Dockan je. Poslije svega što se desilo, i svega što se nije desilo, mogu samo da mu
poručim zaupokojenu molitvu, s nadom da će ga stići, i zatrebati mu, možda.
Gorka je bila ta molitva, drukčija nego što sam je govorio nad mrtvacima u tabutima.
Ticala se samo mene i njega.
Oprosti, brate, meni griješnom za ovu kasnu lјubav, mislio sam da je postojala dok je
bila potrebna, sada se budi kad nikome ne može pomoći, čak ni meni. I ne znam više je li
lјubav ili uzaludno vraćanje. Samo si mene imao, osim onih grobova kod kuće, sad više
nikog nemamo ni ti ni ja, ti si mene izgubio prije nego ja tebe, ili možda nisi, možda si mislio
da stojim pred ovom okovanom kapijom, kao što bi ti stajao zbog mene, možda si se do
poslјednjeg časa nadao da ću ti pomoći, i kamo sreće da si mi toliko vjerovao, ne bi te
uhvatio strah od konačne samoće, kad nas svi napuste. A ako si sve znao, neka mi Bog
pomogne.
— Šta to šapućeš? — upitao je čovjek iza kapije.
— Govorim molitvu za mrtve.
— Govori ti molitvu za žive, njima je teže.
— Mnogo si vidio, treba ti vjerovati.
— Briga mene hoćeš li vjerovati.
— Koliko je lјudi prošlo kroz ovu kapiju?
— Više nego što je izašlo. I opet su svi na broju.
— Gdje su na broju?
— Gore, u groblјu.
— Ružno je što se tako šališ, prijatelјu.
— Oni se šale. I ti se šališ. A sad se skloni.
— Zar moraš da budeš grub ako si na tom mjestu?
— Zar moraš da budeš glup ako si na tom mjestu? Uđi ovamo, prekorači prag, samo
šaka prostora, i odmah ćeš drukčije govoriti.
Šaka prostora, samo toliko, i odmah će sve biti drukčije.
Trebalo bi dovesti sve lјude da vide tu šaku prostora, da ga zamrze. Ili ne, sakriti ga
treba od lјudi, ne dovesti ih nikad ovamo prije nego što ih dovedu, da ne bi zatajili svaku
svoju misao i učinili odvratnom svaku svoju riječ.
Vraćao sam se oborenih očiju, tražeći na neravnoj kaldrmi, što ne zarasta u travu,
tragove nogu, mjesto gdje je poslјednji put stao izvan tvrđavskih zidova. Nikakva traga od
njega nema više na svijetu. Sve što je ostalo to je u meni.
Na potilјku sam osjećao kako me kapija bode prorezom kamenih očiju, prožeći će me,
želјna.
Bio sam na međi smrti, na vratima sudbine, ne saznavši ništa. Sazna samo ko uđe, ali
ne može da ispriča.
Mogli bi se lјudi sjetiti da to postane jedina kapija smrti, pa da nas puštaju sve, po redu,
u gomilama, čemu čekati slučaj i suđeni čas.
Ali je ova luda misao bila samo odbrana od neizrecivog užasa što me obuzeo, pokušaj da
se u zajedničkoj muci ne vidi svoja vlastita. Pošao sam da tražim poslјednji trag ubijenog, a
bio sam na njegovoj dženazi, bez njega, bez ikoga, jedini ja, ne misleći da to učinim, ne
znajući zašto je bilo potrebno da dođem na ovo mjesto da ga mrtva pomenem. Možda zato
što je to najtužnije mjesto na svijetu, i pomen mrtvima tu je najpotpuniji. Možda zato što je
to najstrašnije mjesto na svijetu, i potrebno je savladati strah da se tu pomenu ubijeni. Ili
zato što je to najodvratnije mjesto na svijetu, i pomen sebi bivšem može tu da bude
užasnuto progledavanje. Nisam ga tražio, a desilo se, nije mi bilo potrebno, a ne mogu
drukčije.
Na ulazu u čaršiju stajalo je desetak lјudi, čekaju, kao da se vraćam s drugog svijeta.
Gledaju me, nepomični, oči su im mirne, ali ne silaze s mene, opteretile su me, mnogo ih je
na mome čelu, tu je njihovo rojište, počeću da posrćem. Ne znam zašto su došli, ne znam
zašto su pregradili put, ni šta očekuju, ne znam šta treba da učinim.
Dok sam izlazio iz tvrđavskog sokaka, kao iz noći (opet sam čuo mukli udar timpana,
tamo ga nije bilo), među lјudima što su čekali, zaštićeni suncem i odvojeni mostom od ovog
puta u ništa, vidio sam bjegunca Ishaka, s jednom nogom obuvenom, drugom bosom, lice
mu je tvrdo kao i u ostalih, jedno su, ničim se ne izdvajaju, vidim ih kao umnoženog Ishaka,
sa mnogo očiju i jednim jedinim pitanjem. Zbog Ishaka mi se čini da pogađam zašto stoje na
toj međi i šta žele da saznaju. Pogađam, sasvim neodređeno, naslućujem, zbog njega i ne
smijem da dignem pogled s kaldrme, možda će se razmaknuti, možda ćemo se nekako
mimoići, praviću se da sam zamišlјen i ne primjećujem da nešto čekaju, svejedno što će
znati da to nije istina, svejedno što će i oni misliti da izbjegavam njihov pogled. Ali bih volio
da on nije s njima. Ne bi ni došli da ih on nije doveo.
A kad se zid nogu ispriječio preda mnom, digao sam oči prema Ishakovom licu, moram
da vidim šta hoće, ne mogu izbjeći. Nije ga bilo. Znam gdje je stajao, treći slijeva. A sada je u
mene s tog mjesta gledao mršavi mladić, nezačuđen što sam se zaustavio pred njim.
Oči su im uporne, široko otvorene, čekaju. Gdje je? Ni desno od mladića nije, ni lijevo,
sve do kraja reda, ne brojim a znam da ih je devet, prelazim pogledom po njihovim licima,
vršim smotru zatvorenih usana i napregnuto stegnutih obrva, zaboravio sam da nešto hoće,
tražio sam Ishaka. Ne znam zašto mi je potreban, ne znam šta bih mu rekao, a žao mi je što
ga nema. A vidio sam ga, izdaleka doduše, dvadeset koraka sam prešao oborenih očiju, i
sunce ih je prelilo, kao pozlata, u ovom drugom svijetu, blјeštali su kao baklјe i odbijali
pogled, ali svejedno, dušu bih založio da sam ga prepoznao. Ovima ne moram ništa da
kažem, kad bih i znao šta treba reći:
Prošao sam, odvojili su se da me propuste. Nekoliko trenutaka bilo je tiho, išao sam
sam, a onda su noge zastrugale po kaldrmi, krenuli su za mnom. Ubrzao sam korak, da se
odvojim, slijedili su me, žureći, nije im smetalo rastojanje. Kao da ih je sve više.
Padao je sumrak, prolјetni, sokaci su plavičasti, uznemireno tihi.
Nisam čuo mujezina, ne znam je li vrijeme za molitvu, a džamija je otvorena, samo jedna
svijeća gori u visokom ciraku.
Ušao sam i sjeo na svoje mjesto u pročelјu. Čuo sam, ne okrećući se, kako lјudi ulaze i
sjedaju iza mene, bez riječi, bez žamora. Nikad nisu bili tako mirni, i u molitvi su tihi, i
svečani, čini mi se. Uzbuđivao me taj ozbilјni mrmor iza mojih leđa.
Dok je obred još trajao, osjećao sam da je čudan, drukčiji nego ijedan dosad, vreliji i
opasniji, da je priprema za nešto. Znao sam da se ne može završiti kao uvijek. Amin je
početak a ne kraj: čulo se prigušeno, gusto, bilo je čekanje. Čega? Šta će se desiti?
U ćutanju, u nemicanju, u njihovoj namjeri da ne odu, iako je molitva završena, postalo
mi je jasno ono što nisam htio da znam. Htjeli su da me vide kad sam saznao za nesreću,
želјeli su da pokažem šta sam u tom času.
Ni sam ne znam šta sam, i ne znam kakav odgovor da im dam.
Sve je od mene zavisilo.
Mogao sam da ustanem i odem, da pobjegnem od sebe i od njih. I to bi bio odgovor.
Mogao sam da ih zamolim da izađu, da ostanem sam u tišini prazne džamije. I to bi bio
odgovor.
Ali, sve bi tada ostalo u meni. Ništa ne bi doprlo ni do koga. Još pred tvrđavskom
kapijom bojao sam se sutrašnjeg bola i kajanja, mogla bi da me sprži vatra, uguši tuga,
zauvijek onijemi nekazani bijes i žalost. Morao sam da kažem. I zbog ovih što čekaju. Čovjek
sam, bar sad. I zbog njega, neodbranjenog. Neka mu to bude tužna bratska dova, već druga
danas, ali prva koju će lјudi čuti.
Jesam li se bojao? Ne, nisam. Ničega, osim strepnje da li ću dobro izvršiti ono što
moram. Osjećao sam čak mirnu spremnost na sve, spremnost što je donosi neminovnost
čina, i duboko slaganje s njim, jače od osvete, jače od pravde. Ništa više nisam mogao protiv
sebe.
Ustao sam i zapalio sve svijeće, prenoseći vatru s jedne na drugu, htio sam da me svi
vide, htio sam da ih sve vidim. Da se zapamtimo.
Okrenuo sam se, polako. Niko neće otići, nijedan.
Gledali su me, sjedeći na kolјenima, uzbuđeni mojim tihim kretanjem, i plamenovima
što su gorjeli duž cijelog pročelјa, oslobađajući gusti miris voska.
— Sinovi Ademovi!
Nikad ih nisam tako nazvao.
Nisam znao, ni samo čas ranije, šta ću reći. Sve se dešavalo od sebe. Tuga i uzbuđenje
su nalazili glas i riječ.
— Sinovi Ademovi! Neću držati propovijed, ne bih mogao i kad bih htio. A vjerujem da
biste mi zamjerili ako ne bih sad, u ovom času, teži ne pamtim u životu, govorio baš o sebi.
Nikad mi nije bilo važnije ono što ću da kažem, a ne želim ništa da postignem. Ništa, osim
da vidim saučešće u vašim očima. Nisam vas nazvao braćom, iako ste mi to više nego ikad,
već sinovima Ademovim, pozivajući se na ono što je u svima nama zajedničko. Ljudi smo, i
mislimo isto, naročito kad nam je teško. Čekali ste, htjeli ste da ostanemo zajedno, da se
pogledamo oči u oči, tužni zbog smrti nedužna čovjeka, i uznemireni zbog zločina. I vas se
tiče taj zločin, jer znate: ko ubije nedužna čovjeka, kao da je sve lјude pobio. Sve nas su
ubili nebrojeno puta, braćo moja ubijena, a užasnuti smo kad pogodi nekog ko nam je
najdraži.
Možda bi trebalo da ih mrzim, ali ne mogu. Ja nemam dva srca, jedno za mržnju, drugo
za lјubav. Ovo što imam, sad zna samo za tugu. Moja molitva i moja pokora, moj život i moja
smrt, sve to pripada Bogu, stvoritelјu svijeta. Ali moja žalost pripada meni.
Čuvajte veze rodbinske, naredio je alah.
Nisam ih sačuvao, sine majke moje. Nisam imao snage da od tebe i od sebe nesreću
otklonim.
Musa reče: Moj Bože! Daj mi pomoćnika od bližnjih mojih, Haruna, brata mojega, ojačaj
njime snagu moju. Učini mi brata pomoćnikom u poslu mome.
Moga brata Haruna više nema, i mogu samo da kažem: Moj Bože, ojačaj njim mrtvim
snagu moju.
Nјim mrtvim i nesahranjenim po zakonima božjim, neviđenim i necjelivanim od svojih
najbližih pred veliki put s koga povratka nema.
Ja sam kao Kabil, što mu Bog posla vranu koja rovlјaše zemlјu, da ga pouči kako će
zakopati tijelo mrtvoga brata. A on reče: — Jao meni, zar ne mogu učiniti ni koliko vrana, da
zakopam tijelo mrtvoga brata svoga.
Ja, nesrećni Kabil, nesrećniji od vrane crne.
Nisam ga spasao živog, nisam ga vidio mrtvog. Sada nemam nikoga osim sebe i tebe,
Bože moj, i tuge svoje. Daj mi snage da ne klonem od bratske i lјudske žalosti, i da se ne
otrujem mržnjom. Ponavlјam riječi Nuhove: — Rastavi mene i njih, i sudi nam.
Živimo na zemlјi samo jedan dan, ili manje. Daj mi snage da oprostim. Jer, ko oprosti,
on je najveći. A znam, zaboraviti ne mogu.
A vas, braćo moja, molim, ne zamjerite zbog ovih riječi, ne zamjerite ako su vas zabolјele
i rastužile. I ako su otkrile moju slabost. Ne stidim se te slabosti pred vama, stidio bih se da
je nema.
A sad idite kući i ostavite me sama s mojom nesrećom. Lakša mi je sad, podijelio sam je
s vama. Ostavši sam, sam na cijelom svijetu, u jakom svjetlu svijeća, u najcrnjoj tami, ne
olakšavši ništa u sebi (lјudi su odnijeli samo moje riječi, a žalost mi je ostala sva, netaknuta,
još crnja zbog iznevjerene nade da će se umanjiti), udario sam čelom u pod, i znajući, avaj,
da je uzaludno, u očajanju izgovorio riječi Bakara sureta: Naš Bože, tražimo oproštenje
tvoje. Veliki naš Bože, ne kazni nas ako zaboravimo ili pogriješimo. Veliki naš Bože, ne
zaduži nas teretom preteškim za nas. Veliki naš Bože, ne obavezuj nas onim što podnijeti i
izvršiti ne možemo. Oprosti nam, smiluj se i osnaži nas. Možda je oprostio, možda se
smilovao, osnažio me nije.
U slabosti kakvu nikada nisam osjetio, zaplakao sam kao bespomoćno dijete. Sve što

A onda je došla prazna tišina. Još je tutnjalo negdje u meni, sve dalјe, još su se čuli
krici, sve slabiji. Oluja se izbjesnila i smirila, sama od sebe. Zbog suza, možda.
Bio sam umoran, bio sam bolesnik koji je tek ustao.
Pogasio sam svijeće, oduzimajući im život jednoj po jednoj, bez svečanog osjećanja s
kojim sam ih palio. Uništila me tuga, i bio sam sâm.
Ostaću u mraku dugo, bojim se. Sâm.
Ali kad sam i poslјednjoj utulio dušu, moja sjenka nije nestala. Ljulјala se, teška, na
zidu, u polumraku.
Okrenuo sam se.
Pored vrata je stajao zaboravlјeni Hasan, sa živom svijećom u ruci.
Čekao me ćuteći.
9.
Sve što možete protiv mene učiniti, učinite, ne dajte mi ni trenutka predaha.
Ruka mi još drhti držeći kalem, kao da se sad dešava ovo što pišem, kao da nije prošlo
više od mjesec dana od onog trenutka kad se moj život izmijenio. Ne bih znao tačno reći šta
sam sve preživeo, na kakvoj sam se vatri pekao, svojoj i tuđoj, šta sam sve mislio i osjećao
kad me sustigla bura, jer je iz ove dalјine mnogo štošta ostalo u magli neraspoznavanja, kao
u vrućici. Ali da pričam redom, sve što je bivalo sa mnom i oko mene. A onog što se u meni
događalo, ispričaću koliko mognem, koliko i sam budem znao.
Sutradan poslije moga govora u džamiji, uveče, odgovorili su na udarac.
Ništa nisam predosjećao, ničemu se nisam nadao, mada sam mislio da će oko mene
plesti prlјave konce.
Toga popodneva Hasan je navratio u tekiju. Činilo mi se da me od sinoć gleda drukčije,
sa uvaženjem, i sa izvjesnom nevjericom, kao da se čudio, kao da nije očekivao moju
pobunu. Sada kad se desilo, pronalazio sam razloge za nju, naknadno, podržavajući u sebi
osjećanje nepravde i povrijeđenosti. Brat mi je, mislio sam, ako nisam mogao da ga spasem,
mogu da ga ožalim. Strepio sam da mi Hasan ne prigovori što nisam nešto drugo učinio,
ranije, dok nije bilo kasno, ali on ništa nije pominjao, kao da je zaboravio. Bio sam mu
zahvalan zbog tog zaborava. Više nego u sebe, gledao sam u njega, do njegova mišlјenja mi
je naročito stalo zato što sve zna: mogao bi me teško povrijediti.
Nјegov začuđeni pogled bio mi je drag i iz drugog razloga. Možda nikad kao tada nisam
osjetio koliko naše raspoloženje, koliko naše odluke zavise od Ijudi oko nas. Da su se Hasan
i hafiz Muhamed zgranuli, da su osudili moj govor kao nerazmišlјenost, i ja bih se
uznemirio. Ovako je njihovo saglašavanje skinulo sa mene teret sumnje i znao sam: učinio
sam što je trebalo, učinio sam što je dobro. Možda nerazumno, ali potrebno. Hasan se čudi,
mislio je da sam kukavac. E pa eto nisam.
Lijepo je ovo osjećanje ponosa, brani nas od kajanja.
Ono što sam rekao u džamiji bila je tuga, zaprepaštenost, uzdržan plač i uzdržan urlik
možda. Ali sve moje. Tužan obračun i tužna odbrana. A kad sam to rekao, odjednom je
postalo nešto drugo. Ma od čega da je počelo, ma šta da je bilo, pretvorilo se u zajedničku
težinu, i osudu. I obavezalo me, jer više nije samo moje, zbog mojih riječi. Rekao je to i
Hasan (pričao je hafiz-Muhamedu, a ja sam slušao, iz kuće) kako odavno nije čuo iskreniju
tugu ni težu optužbu. Bio je prikovan, kao i drugi, potresen jednostavnošću običnih riječi i
žalošću čovjeka koji plače, a kaže. Osjećao sam kako smo svi krivi i svi ojađeni, rekao je.
Zar je sada trebalo da ja zaboravim sve što se dogodilo i sve što sam kazao? I riječ
obavezuje, i ona je čin, obavezuje me pred drugima, ali i preda mnom.
A kad sam izašao u bašču, već su razgovarali o drugom. Bilo mi je žao što im nisam
duže u mislima, ali svejedno, ono što je rečeno bez mene, vrednije je nego da je rečeno preda
mnom.
— O Hasanovu ocu govorimo — rekao je hafiz Muhamed, kad sam prišao.
Kao da je želio da ne nametnem drugi razgovor. A ja sam pomislio velikodušno, da svako
ima svoju muku, i hvala Bogu što je tako.
Hasan je govorio kao i obično, vedro, podsmješlјivo, lak i površan u svemu, u mišlјenju,
u osjećanju, u odnosu prema sebi i prema drugima. (Zaboravio sam da je sinoć ostao sa
mnom cijelu noć, tužan.) Otac je čudan — rekao je — ako to uopšte treba reći, jer je svako
čudan, osim bezbojnih i bezobličnih lјudi, koji su, opet, čudni jer ničega svoga nemaju, to
jest, njihovo je baš to što ništa posebno nije njihovo. I osim svakog od nas, naravno, jer na
sebe toliko naviknemo da izgleda čudno sve što je drukčije od našeg, pa bi se moglo reći da
je čudno ono što nije naše. I eto, otac je čudan zato što misli da sam ja čudan, a ja, opet, i
tako dalјe, i sve daIje, nikad kraja čuđenju, a možda bi se baš tome trebalo čuditi. Razlika
između njih je u tome što otac smatra da je on, Hasan, ovako unesrećio sebe, a Hasan je
uvjeren da se čovjek može unesrećiti na mnogo načina, a najmanje ako čini ono što ga
zadovolјava a ne sramoti, i tako ispada da je otac unesrećen zato što mu je sin zadovolјan, a
smatrao bi srećom, svojom i porodičnom, kad bi on stvarno bio nesrećan.
— Jesi li ga vidio kako si došao? — upitao je hafiz Muhamed, smiješeći se.
— Pokušao sam. Htio sam da mu nabrojim na koliko načina Ijudi mogu postati jadni. I
htio sam da ga upitam kome smeta moj život. Meni je drag, kao neugledna izgažena cipela.
Može da propušta vodu, može da bude smiješna, ali ne žulјi, ne želiš da je skineš nasred
puta, ne znaš ni da li je nosiš. Zašto da me život žulјi i da ga osjećam kao moru?
— Htio si da mu kažeš? A nisi želio da ga vidiš.
— Kako sam mogao da mu kažem ako ga ne vidim? Prvo sam želio da ga vidim, jer to
dolazi prvo, ali kod njega je bilo prvo što nije želio da me vidi, i tako sam obadvije svoje želјe
vratio nepotrošene.
— Je li ti on to rekao?
— Poslao je svoju riječ u tuđim ustima. Mirisala je na oca, i toliko me raznježila, da bih
rado polјubio usta koja su je donijela, toliko mlada i nevina da nisu ni znala šta nose.
— Treba da opet odeš.
— Zbog djevojke?
— Kako hoćeš — smijao se hafiz Muhamed — samo otiđi.
— Koliko puta treba da idem? Koliko je puta sin dužan da ode uzalud?
— Još jednom.
Hasan ga je pogledao podozrivo, i upitao:
— Bio si kod oca?
— Bio sam.
— Tako, bio si. A zašto? Hoćeš da sastaviš dva tvrdoglava čovjeka da ispadne jedno
prazno pomirenje?
— Neka ispadne šta hoće. Rekao sam da ćeš doći danas. Porazgovaraj s njim. Oca je
lako razniježiti.
— Da, naročito moga.
S neprijatnošću sam se sjetio svoga razgovora s muftijom, ličio je pomalo na ovaj, ali ja
sam bio primoran, a šta je ovo?
Sa sjetom sam mislio da će se možda pomiriti s ocem. I sa trunkom zavisti: zaboraviće
me.
Uzeo sam abdest i pošao u džamiju.
Bio je oblačan sumrak, dobro se sjećam, pogledao sam u nebo, kao selјak, činio sam to
po prastaroj tuđoj navici što iz mene još nije iščilila, iako mi nije potrebna. A mogao sam da
namirišem promjenu vremena danima unaprijed. Tada me prevario oblak, preduhitrio me,
bio sam suviše obuzet sobom. A želio sam ga, taj oblak, i ružno vrijeme, zato možda nisam
ni vidio da se sprema. Nerazumno sam se nadao da otac ne bi po kiši krenuo na put u
kasabu.
Dan je malaksavao, nebo je još crveno na zapadu. Sjećam se, na tom nebeskom
crvenilu, što je stajalo iza njih kao podloga, vidio sam četiri konjanika, na početku sokaka.
Bili su lijepi, kao izvezeni na crvenoj svili, kao prošiveni na jarkoj pozadini neba, činilo se da
četiri usamlјena ratnika stoje na širokom polјu, pred bitku, jedva vidlјivim pokretima
umirujući konje.
Kad sam pošao prema njima, konji su skočili, podbodeni udarcima koje nisam vidio, i
jurnuli izravnati, zatvarajući uski sokak od jednog zida do drugog.
Išli su na mene!
Nisam bio kukavica, nekad, sad ne znam šta sam, ali u tom položaju ne bi mi pomogli ni
hrabrost ni kukavičluk. Osvrnuo sam se, kapija je daleko, deset koraka od mene a
nedostižna. Mahnuo sam konjanicima: zaustavite, zgazićete me! Ali oni su udarali
kandžijama po konjskim sapima, požurujući ih, sve su bliže, zemlјa je tutnjala najstrašnijim
tutnjem koji sam ikada čuo, a četvoroglava neman, uzvitlana i krvožedna, primicala se
nepojmlјivom brzinom. Pokušao sam da bježim, ili samo pomislio, ali u nogama nije bilo
snage, konji su mi dahtali za vratom, duž kičme sam osjećao jezu udarca što tek nije
zasjekao, pašću, pregaziće me, stao sam uza zid, i prilijeplјen, stanjen, a još uvijek
dohvatlјiv, vidio nad sobom četiri razjaplјene konjske njuške, ogromne, crvene, pune krvi i
pjene, i četiri para konjskih nogu što su mahale oko moje glave, i četiri surova pasja lica i
četvora otvorena pasja usta, crvena i okrvavlјena kao i konjska, i četiri kandžije od volovske
žile, četiri zmije što su siktale na mene, oplićući me po licu, po vratu, po prsima, nisam
osjećao bol, nisam vidio krv, oči su užasnuto gledale u razapetu neman sa bezbroj nogu i
bezbroj glava. Ne! — vikalo je nešto bez glasa u meni, strašnije od straha, teže od smrti, ni
Boga se nisam sjetio, ni imena njegova, postojao je samo crven, krvav, nepojmlјiv užas.
Onda su otišli, a ja sam ih još vidio pred sobom, ostali su utisnuti na okrvavlјenoj čohi
neba, i u meni, ispod očnih kapaka, kao da sam u sunce gledao.
Nisam mogao, nisam smio da se pokrenem, bojao sam se da ću klonuti na kaldrmu,
nisam znao kako sam stajao, jer noge nisam osjećao pod sobom.
Tada mi je prišao Mula-Jusuf, odnekle, ne znam koje strane. Izgledao je uplašen.
— Jesu li te povrijedili?
— Nisu.
— Oh, jesu.
— Svejedno.
Puno, zdravo lice mu je blijedo, zaprepaštenje i žalost su mu u očima. Je li mu teško
zbog mene?
Sreća što je baš on naišao, pred njim ću biti hrabar. Ne znam zašto, ali moram. Pred
svakim bih mogao pokazati strah, pred njim ne smijem.
— Hajdemo u tekiju — rekao je tiho, a ja sam se sjetio da još stojim uza zid, bez razloga.
— Zadocniću u džamiju.
— Ne možeš takav u džamiju. Ja ću te zamijeniti, ako hoćeš.
— Jesam li krvav?
— Jesi.
Pošao sam prema tekiji.
Prihvatio me pod ruku, da mi pomogne.
— Ne treba — oslobodio sam ruku. — Idi u džamiju, lјudi čekaju.
Zastao je, kao postiđen, i turobno me pogledao.
— Nemoj izlaziti iz tekije dan-dva.
— Ti si vidio sve?
— Vidio sam.
— Zašto su me napali?
— Ne znam.
— Napisaću tužbu.
— Ostavi to, šejh Ahmede.
— Ne mogu da ostavim. Stidio bih se pred samim sobom.
— Ostavi, zaboravi.
Ne gleda mi u oči, moli, kao da nešto zna.
— Zašto mi to govoriš?
Ćutao je, sklonivši pogled, ne znajući šta da kaže, ako je strah, ili ne želeći, ako nešto
zna, ili se kajući što je išta govorio, ako se sjetio da ga se ne tiče. Bože, šta smo od njega
učinili.
Zbog njega sam sakrio strah i slabost, zbog njega sam htio da pođem u džamiju krvav,
zbog njega sam rekao da ću napisati tužbu. Želio sam da budem uspravan, pred ovim
mladim čovjekom s kojim su me vezivale čudne veze. Požalio me, prvi put. A mislio sam da
me mrzi.
— Idi — rekao sam, gledajući kako mu se u obraze brzo vratila boja. — Idi sad.
Bilo je prirodnije da me izbezumi strah od nevjerovatnog događaja, ali sam, čudom, bez
loma preturio prvi trenutak, i noseći u sebi sve, uspio da ga potisnem nekud u stranu,
nekud u dubinu, potirući ga za ovaj čas. Strašno, govorilo je u meni naivno sjećanje, ali nije
uspijevalo da oživi išta. Bio sam i ponosan što sam sakrio strah, i još me držalo to lijepo
osjećanje hrabrosti, ne naročito sigurno, ali dovolјno da sve odgodim.
Dok su me Mustafa i hafaz Muhamed skidali i prali, zgranuti, prestrašeni, uzalud sam
pokušavao da zaustavim drhtanje ruku i nogu, ali sam imao toliko snage da se ne stidim i
ne bojim. Zapretana vatra nekoliko puta kao da je planula da se razgori, onaj strašni tutanj
i strepnja su naglo oživjeli, ali sam uspio da opet sve vratim u ono što je bilo a još ne boli.
Prošlo je, govorio sam sebi, ništa se nije desilo što bi trebalo suviše da me uznemiri, neka
nije gore, neka se svrši na ovome. I žudno slušao njihove nevezane razgovore, Mustafino
raspitivanje šta se to desilo, jer ništa nije mogao da razumije, i hafiz-Muhamedovo
zaprepašteno huktanje, smenjivano nespretnim hrabrenjem, i lјutitim brečanjem na
Mustafu, i prijetnjama nekome neodređenom, nepoznatom, kome je bilo ime oni. To njegovo
mucavo negodovanje podržavalo je u meni nesiguran osjećaj uvrede koja mi je učinjena, i
kad se Mula-Jusuf vratio iz džamije i stao kraj vrata, ćuteći, moja želјa da nešto učinim
postala je čvršća. Iskoristio sam je odmah, uplašen drugom želјom, da ništa ne učinim.
Napisao sam tužbu valijskom muli, i dao Jusufu da prepiše.
Kad sam legao, san mi nije htio na oči. Mučila me tužba, još je bila kod mene, bio sam
neodlučan da li da je pošalјem ili iscijepam. Ako je bacim, sve će se svršiti na ovome. Ali
onda će oživjeti sve što je skriveno, mogla bi se razbuktati pritulјena vatra. Opet ću čuti
tutanj od koga srce zamire. Ako pošalјem tužbu, sačuvaću uvjerenje da mogu da se branim,
da mogu da optužujem. Potrebno mi je to vjerovanje.
Činilo mi se da nisam zaspao nijednog trenutka, a probudili su me nimalo pažlјivi koraci
u sobi, i svjetlo svijeće. Nada mnom je stajao čovjek plјosnata lica, što mi je donio
muselimovu prijetnju. Drugi čovjek je držao svijeću, nepoznat.
— Šta tražite? — upitao sam uplašen, trgnut iz sna, zbunjen njihovom drskošću.
Nije žurio da odgovori, gledao me podsmješlјivo, radoznalo, kao i ono veče, i lukavo
prijatelјski, kao da samo on i ja znamo neku šalu koja nas zbližava i daje nam priliku da
budemo veseli a da ništa ne kažemo. Drugi me osvjetlјavao u postelјi, kao odalisku.
— Nije me poslušao — rekao je čovjek veselo. — A opomenuo sam ga.
Uzeo je svijeću i počeo da razgleda sobu, da zaviruje u knjige. Mislio sam da će ih
nemarno bacati, ali on je sve pažlјivo vraćao na mjesto.
— Šta tražiš? — upitao sam uznemiren, želјan da saznam. — Ko vas je pustio? Kako se
usuđujete da uđete u tekiju!
Glas mi je vrlo tih i vrlo nesiguran.
Pogledao me začuđeno, ništa ne odgovorivši.
Našao je tužbu i pročitao, mašući glavom.
— Što će ti ovo? — upitao je iznenađen. I sam odgovorio:
— Tvoja stvar.
I tužbu stavio u džep.
A kad sam se opet pobunio i rekao da ću se žaliti muftiji, sažalјivo me pogledao i
odmahnuo rukom, kao da mu je dosadno da se objašnjava s naivnim čovjekom.
— Tvoja stvar — ponovio je. — Hajde, obuci se.
Učinilo mi se da nisam dobro čuo.
— Jesi li rekao da se obučem?
— Rekao sam. A možeš i tako, ako hoćeš. I požuri, ne pravi neprilike ni meni ni sebi.
— Dobro, poći ću. Ali neko će ovo platiti.
— Tako je najbolјe. A neko uvijek plati.
— Kuda me vodite?
— Ah, kuda te vodimo!
— Šta ću reći dervišima? Kada ću se vratiti?
— Ništa nećeš reći. A vratićeš se odmah. Ili nikad.
Nije to gruba šala, već otvorena riječ o stvarnim mogućnostima.
Hafiz Muhamed je ušao u sobu, unezvijeren. Sve je bijelo na njemu, čarape, košulјa, lice.
Liči na mrtvaca, ustao je iz groba, ne može da govori. Moglo je da bude rđav predznak.
Očekujem nešto od njega, a znam da je nerazumno.
— Došli su po mene, da me vode — rekao sam, pokazujući lјude što su me čekali,
neumitni. — Vratiću se uskoro, nadam se.
— Ko su oni? Ko ste vi?
— Hajde! — požurivao me čovjek. — Ko smo! Kakvih sve budala nema na svijetu! Da i
tebe povedemo, pa ćeš znati ko smo.
— Povedite! — viknuo je mrtvac neočekivano, zato što je zbunjen. — Sve nas vodite! Svi
smo krivi kao i on!
— Budala — zaklјučio je policajac razložno. — Ne idi preko reda, možemo doći i po tebe.
— Ko se ponosi nasilјem ...
Nije završio to što bi ga možda upropastilo, na vrijeme ga je spriječio nagli kašalј, nikad
mu nije mogao biti korisniji. Cijepao se, kao da mu je sva krv linula u grlo, to je od
uznemirenosti, mislio sam, ne žaleći ga, jer on ostaje ovdje. Gledao sam kako se kida i grči,
gledao i stajao, sam, usplahiren pred ovim neželјenim izlaskom u noć. Ali to nisam htio da
pokažem.
Prišao sam da mu pomognem. Policajac me zadržao.
— Jadnik — rekao je mirno, kao grdnju, ili prezir. I pokazao mi rukom da izađem.
Pred tekijom nas je čekao još jedan čovjek.
Išli su pored mene. Iza mene. Koračao sam uraklјen, zagušen.
Tama je bila, bez mjeseca i bez vedrine, noć bez vidjela i bez života, samo psi laju u
dvorištima, odgovarajući dalekom lavežu s brda, blizu neba, ponoć je prošla i duhovi krstare
svijetom, neuhvaćeni lјudi spavaju, sanjajući vedre snove, u mraku, i kuće su u mraku, i
kasaba, i svijet, ovo je vrijeme obračuna, čas zlih djela, Ijudskih glasova nema, ni Ijudskih
lica, osim ovih sjenki što čuvaju moju. Ničega nema, samo moja uzbuđena vrelina živi u ovoj
mračnoj pustolini.
Ponegdje, nekad, zatreperi plašlјiv žižak, zbog bolesnika, zbog djeteta što se probudilo u
nevrijeme od moga straha, zbog šušnja, užasava me pomisao na taj mirni svijet, oturujem
ga da ne vidim sebe što gazim kroz mrak prema nepoznatoj sudbini, gazim nekud,
nepotrebno, nikud, čini mi se da gazim, gubim osjećaj stvarnosti, kao da nisam na ovome
svijetu, kao da nisam budan, to zbog tame, zbog bezobličnih sjenki, zbog nevjerovanja da
sam to ja, da to mogu biti ja. To je neko drugi, poznajem ga, gledam, možda je začuđen,
možda se uplašio. Ili sam zalutao, ne znam gdje sam, negdje sam, jednom, u svome životu,
prolazim putevima koji su mi određeni, nikad nisam bio na ovome mjestu i ne mogu da
izađem, ali evo sad, neko će da upali svjetlo i da me dozove u sigurno sklonište. Ali niko nije
palio svjetlo, niko me nije želјenim glasom upućivao na pravac, noć je trajala, i tuđi kraj, i
nevjerovanje, sve je ružan san, probudiću se i odahnuti.
Zašto lјudi ne viču kad ih vode u smrt, zašto se ne oglase, zašto ne traže pomoć. Zašto
ne bježe? lako nemaju kome da viču, nemaju kud da bježe, nemaju kome da se jave, Ijudi
spavaju, sve su kuće čvrsto zatvorene. Ne govorim radi sebe, ja nisam osuđen na smrt,
pustiće me, vratiće me uskoro, vratiću se sam, poznatim putevima, ne ovim tuđim,
strašnim, nikad više neću slušati kako psi laju, bezdano laju, na smrt i pustoš, zatvoriću
vrata, začepiću uši voskom, da ne čujem. Jesu li ih čuli svi koje su vodili? Je li im ovo
lajanje bilo poslјednji ispraćaj? Zašto nisu vikali? Zašto nisu bježali? Ja bih vikao kad bih
znao šta me čeka, ja bih bježao. Svi bi se prozori otvorili, sva bi se vrata raskrilila.
Oh, ne bi, nijedna. Zato niko ne bježi, svi to znaju. Ili se nadaju. Nada je svodilјa smrti,
opasniji ubica nego mržnja. Pritvorna je, umije da pridobije, smiruje, uspavlјuje, šapće ono
što čovjek želi, vodi pod nož. Samo je Ishak pobjegao. Vodili su ga one noći, ovako kao mene,
ne, bilo ih je više, on je drugo, važan im je, ja nikome nisam važan, sigurno nije slušao pse
kako laju, nije mislio da sanja i da će se probuditi, znao je kuda ga vode, i nije imao nade da
će ostati živ. Nije varao sebe, kao drugi. Odmah je odlučio da bježi, to mu je bila prva misao,
i jedina. Zato je išao krotko, bojao se da se sama ne izvikne, toliko je jaka, i neprestano
gledao u mrak, bila je mjesečina, izdajnička, neprijatelјska, ali on je gledao u sjene, u
zaklone, tražeći najgušće, i odlučio se odjednom, kad mu se učinilo da su nepažlјivi, da se
druga prilika neće ponoviti. U jednom času, samo u jednom kratkom času, bio sam on, pred
skok, pred bijeg, oni su za mnom, uza me, vezani smo čvršće nego prijatelјi, nego braća, sad
će se prekinuti veza, nastaće među nama nasilan i bolan raskid, oni bez mene nisu ništa,
zabolјeće ih razdvajanje, i sve će se rješavati u neuhvatlјivo malim djelićima vremena,
nećemo ga ni biti svjesni, znaćemo samo za skok od trena, i opet, svaki mrak je suviše
proziran, svaki korak suviše kratak, svaki zaklon suviše otvoren. Uzalud je. Kuda pobjeći?
Klonuo sam, i ne pokušavši, od same pomisli. Jer se nisam odlučio, jer ne treba da se
odlučujem. Ovo nije Ishakovo, ovo je moje, manje od stvarnosti, ili više: nemogućnost koja
se nekako dešava.
Iz jednog mraka uvodili su me u drugi, bez oblika i bez mjesta, zato što ništa nisam vidio
i što sam bio obuzet sobom, obuzet zamišlјanjem u kome sam gubio i ono što sam mogao
prepoznati. Mijenjali smo mrak, znao sam po tome što smo se kretali, i što je vrijeme
prolazilo, iako to nisam znao dok je prolazilo.
Negdje su se sreli s nekim, nešto su se sašaptali, neko me opet uraklјio, postao sam
vrijednost koja ne smije da se izgubi, nisam više znao ko je sa mnom, iako je svejedno, svi
su isti, svi su sjenke, svi su zbog mene u ovom noćnom poslu. Oni mogu da se smjenjuju,
mene niko ne može da zamijeni.
Kad sam udario čelom o niski dovratak, znao sam da smo stigli. Ja sam stigao, oni će se
vratiti. Zamijeniće ih zidovi.
— Dajte mi svjetlo! — viknuo sam u okovana vrata, kad sam ušao, ne vjerujući da igdje
na svijetu postoji toliki mrak.
Bio je to poslednji ostatak navike izvana, poslјednja preostala riječ. Niko je nije čuo, ili
nije htio da čuje, ili nije mogao da razumije. Mogla je da liči na buncanje.
Koraci su se udalјavali nečim što je, valјda, hodnik. A ovo je, valјda, zatvor. A ovo sam
valјda ja. Ili nisam? Jesam, na žalost. Misao se ne gubi u magli sličnoj snu, niti se izdvajam
da bih se posmatrao iz dalјine, kao da gledam nekog drugog, svjestan sam, budan,
neugodno je jasno u meni, varke nema.
Dugo se nisam odvajao od vrata i Ijutog zadaha zarđalog želјeza, to je prvo mjesto gdje
sam stao u mraku, određenom za mene, cio trenutak već poznato, i zato manje opasno. A
onda sam pošao uokrug, u istraživanje, slijep, prepuštajući se prstima i svuda osjećajući
tešku vlagu neravnog zida, kao da je bunar nada mnom. I poda mnom je vlaga, osjećam je
nogama, ružno se lijepe za nešto Ijigavo. Ne našavši ništa, uskoro sam opet došao do vrata i
do oporog mirisa želјeza, čini mi se podnošlјiviji od zadaha vlage.
Omeđena praznina, zazidana pustoš, tu neću mnogo vidjeti, ne znam da li mi je
potrebno i ono što znam odranije. Ni oči mi nisu od koristi, ni ruke, ni noge, ni iskustvo, ni
razum, mogao sam mirno da se vratim u stanje hafiz-Muhamedovih prvih živih bića.
Koliko truda u životu, za ova dva koraka vlage, i za potpuno nevidjelo!
Malen je ovaj moj novi stan, ali bih se mogao pružiti kad bih imao gdje. Obilazeći grob,
naišao sam na kamen uza zid, i stajao pored njega, ne pristajući da sjednem. Još sam
mogao da odlučujem. Kao da sam čekao da se otvore vrata i neko da me pusti: hajde, izlazi!
Možda su se svi ovako teško spuštali u vlagu i blato, nadali se nečemu, čekali, i odustajali
od čekanja kad bi izgubili nadu. Ne traje to dugo. Ubrzo sam i ja sjeo, na kamen, to je
prelaz, nastojeći da se ne naslonim na zid, a onda sam se i naslonio, osjećajući kako vlaga
polako prodire u mene. Moglo je da počne tiho razlaganje na vodu i ništa, drugog posla
nemam.
Ne znam da li su me ranjava mjesta bolјela i do tada, a ja nisam bio svjestan, ili su se
pritajila pred onim što je presudnije. Sad su se javila, jer je došlo vrijeme da zabole, ili se
tijelo pobunilo protiv zaboravlјanja i podsjetilo me na sebe. Nesvjesno sam prihvatio tu
iznenadnu pomoć, i prstima počeo da gnječim rane, razastirući bol, raspoređujući ga, da
nije na jednom mjestu, zatiskivao sam otvore da krv ne poteče, osjećao sam je lјeplјivu na
ruci. Sinoć u tekiji su ih prali kamilicom i čistim ham-pamukom, a ja u rastrgnuto tkivo
utiskujem svu prlјavštinu nakuplјenu po zidu, i svejedno mi je, ne mislim šta će biti, mislim
šta je sad, bol je jak, zažario se u tami, njime postojim, tijelo moje me vraća u stvarni život.
Bio mi je potreban taj bol, dio je mene živog, shvatlјiv, sličan onome na zemlјi, odbrana od
mraka i uzaludnog traženja ma kakvog odgovora, prepreka da se ne sjetim brata, mogao bi
se javiti na crnoj stijeni moga groba, s pitanjem na koje nemam odgovor.
Zaspao sam držeći dlan na rani, kao da sam je čuvao da ne nestane, sjedeći na kamenu
uz vlažni zid, i našao je opet vrelu pod dlanom, kao u gnijezdu. Živjela je, bolјela je. — Kako
si spavala? — htio sam da je upitam. Nisam bio sam.
Obradovao sam se kad sam primijetio mali otvor na zidu pod svodom, otkrilo mi ga je
jutro, i mada je danje svjetlo ostalo želјa i slutnja, moj mrak nije više bio tako potpun.
Svanulo je na onome svijetu, i od toga je svanulo i meni, iako je noć trajala. Zurio sam u tu
sivotamnu mrlјu nad sobom, ohrabren, kao da sam gledao najlјepše ružičasto svanuće na
širokim bregovima moga djetinjstva. Svitanje, svjetlo, dan, makar samo kao nagovještaj, ali
postoji, nije svega nestalo. A kad sam skinuo pogled sa tog jadnog vidjela, bio sam
oslijeplјen, i mrak u mome podzemlјu opet je neproziran.
Tek kad sam se navikao, vidio sam da je ovo vječita noć u kojoj su oči ipak potrebne.
Obazirao sam se oko sebe, ali sam prepoznao samo ono što su moji prsti već vidjeli.
Četvrtasti otvor na vratima raskrilio se s čijukom, nije ušlo ni svjetlo ni vazduh. Neko je
virio iz tog drugog mraka. Prišao sam otvoru, gledali smo se na malom rastojanju. Lice mu
je bradato, bez crta. Ničega nema, ni očiju ni usta.
— Šta hoćeš? — upitao sam, bojeći se da neće moći odgovoriti. — Ko si ti?
— Džemal.
— Gdje su me doveli? Šta je ovo?
— Jelo dijelimo jednom. Samo. Ujutro.
Glas mu je promukao, taman.
— Je li neko pitao za mene?
— Hoćeš li da jedeš?
Sve mi je izgledalo prlјavo, Ijigavo, trulo, bilo mi je mučno i od same pomisli na jelo.
— Neću da jedem.
— Tako svi. Prvi dan. A onda traže. Ne zovi me poslije.
— Je li me ko tražio?
— Nije. Niko.
— Tražiće me prijatelјi. Dodi da mi kažeš.
— Ko si ti? Kako ti je ime?
— Derviš, šejh tekije. Ahmed Nurudin.
Zatvorio je vratanca, i opet otvorio.
— Znaš li dovu? ili zapis. Od kostobolјe?
— Ne znam.
— Šteta. Uništi me.
— Vlažno je ovdje. Svi ćemo obolјeti.
— Lako je vama. Vas puste. Ili ubiju. A ja vječito. Ovako.
— Imaš li kakvu dasku, ili ponjavu. Ne mogu da legnem.
— Naviknućeš. Nemam.
Derviš Ahmed Nurudin, svjetlo vjere, šejh tekije. Zaboravio sam na njega, cijelu noć
nisam imao zvanja ni imena. Podsjetio sam se, oživio ga pred ovim čovjekom. Ahmed
Nurudin, vaiz i učenjak, krov i temelј tekije, slava kasabe, gospodar svijeta. Sad traži dasku
i ponjavu od slijepog miša Džemala, da ne legne u blato, i čeka da ga zadave i mrtva spuste
u to blato u koje neće da legne živ.
Bolјe je bez imena, s ranama i bolovima, sa zaboravom, s ranama i nadom u jutro, a to
mrtvo jutro bez svanuća probudilo je Ahmeda Nurudina, ugušilo nadu, otisnulo rane i bol
tijela u nepostojanje. Opet su postale nevažne pred težom i opasnijom prijetnjom što se
dizala iz mene, da me poruši.
Čuvao sam se bezumlјa, sve ostalo moglo je da bude. Više se ne bi moglo zaustaviti ako
se digne, spržilo bi, uništilo sve u meni, pustoš bi ostala, groznija od smrti. A osjećao sam
kako se migolјi, pokreće, moja misao ne može da se uhvati nizašto, zaprepašteno se
osvrćem, tražim, bilo je, do juče, do maločas, gdje je, tražim, uzalud, nigdje oslonca, snizao
sam se u blato, svejedno, uzalud je, šejh Nurudine.
Ali talas što se digao, zastao je, nije rastao. Čekao sam začuđen: tišina.
Ustao sam, polako, držeći se rukama za zidove, oslanjajući se dlanovima o sluzave
izbočine, želio sam da stojim. Još se nadam, tražiće me, doći će, dan je tek počeo, trenutak
slabosti neće me ubiti, i dobro je što ga se stidim.
I čekao sam, čekao, u hodu dugih časova održavao vatru, nadanje, tješio se bolom i
vrelim ranama, osluškivao korake i očekivao da se otvore vrata, da mi dođe samo glas, i noć
je pala, znao sam po tome što mi oči nisu bile potrebne, spavao sam u smrdlјivom mulјu,
premoren, budio se bez želјe da sjednem na kamen, i jeo ujutru Džemalovu hranu, i opet
čekao, dani su prolazili, nailazila su jedno za drugim mrka svanuća, i nisam više znao da li
sam čekao.
Tada sam, oslablјen, u polusnu od zamora čekanja, ispijen vlagom što su je usisavale
moje kosti, u vrućici što me zgrijavala i odvodila načas iz groba, tada sam, kažem,
razgovarao s bratom Harunom.
Sad smo jednaki, brate Harune, govorio sam mu nepomično, ćutlјivo. Vidio sam mu
samo oči, daleke, stroge, izgublјene u mraku, pratio sam ih i smještao prema sebi ili išao za
njima. Sad smo jednaki, nesrećni obojica; ako sam bio kriv, sad krivice nema, znam kako si
bio sam, i kako si čekao da ti se neko javi, stajao si na vratima, osluškivao glasove, korake,
riječi, mislio da se tebe tiču, uvijek nanovo. Ostali smo usamlјeni, i ja i ti, niko nije došao,
niko nije upitao za mene, niko se nije sjetio, prazna je ostala moja staza, bez traga i bez
uspomene, volio bih bar da to nisam vidio. Ti si čekao mene, ja sam čekao Hasana, nismo
dočekali, nikad niko ne dočeka, svaka uvijek na kraju ostane sam. Jednaki smo, nesrećni
smo, Ijudi smo, brate Harune.
Kunem se vremenom, koje je početak i završetak svega, da je svako uvijek na gubitku.
— Je li neko dolazio? — pitao sam Džemala po navici, ne nadajući se više.
— Nije. Niko.
Htio sam da se nadam, ne može se živjeti bez čekanja, ali nisam imao snage. Napustio
sam stražarsko mjesto pored vrata, sjedio gdje bilo, tih, poražen, sve tiši. Gubio sam osjećaj
živlјenja, nestajala je granica između jave i sna, zaista se dešavalo ono što sanjam, hodao
sam slobodno stazama mladosti i djetinjstva, nikad sokacima ove kasabe, kao da bi me i iz
sna mogli odvesti u zatvor, živio s Ijudima s kojima sam se davno susretao, i bilo je lijepo jer
nije bilo buđenja, nisam znao za njega. I Džemal je bio san, i mrak oko mene, i mokri zidovi,
pa i kad sam dolazio sebi, nisam trpio suviše. I za trplјenje treba imati snage.
Postalo mi je jasno kako čovjek umire, i vidio sam da nije tako teško. Ni lako. Nije ništa.
Samo se sve manje živi, sve manje se jest, sve manje se misli, i osjeća, i zna, bogato životno
kolanje presušuje, i ostaje tanki končić nesigurne svijesti, sve siromašniji, sve beznačajniji. I
onda se ne desi ništa, ne bude ništa, bude ništa. I ništa, svejedno.
A kad je jednom, u tom venjenju bez vremena, jer se kidalo ne uspostavlјajući se kao
trajanje, Džemal rekao nešto kroz otvor na vratima, nisam odmah shvatio šta kaže, ali sam
znao da je značajno. Probudio sam se i razumio: prijatelјi su mi donijeli darove.
— Koji prijatelјi?
— Ne znam. Dvojica. Uzmi.
Znao sam, nije trebalo ni da pitam, znao sam i da će doći. Znao sam odavno, čekanje je
bilo dugo, ali sam znao.
Grebao sam prstima uz vrata, da se dignem. Nisam tu sjedio slučajno.
— Dvojica?
— Dvojica. Predali stražaru.
— Šta su rekli?
— Ne znam.
— Kaži da pita ko su?
Htio sam da čujem poznata imena. Hasan i Harun.
Ne, Hasan i Ishak.
Uzeo sam hranu, i hurme, i trešnje, bile su zelene bobe kada sam ovamo ušao, bile su
ružičasti cvijet, želio sam da me protoči njihova bezbojna krv i da bez bola cvjetam svakog
prolјeća, kao i one, bilo je to jednom, davno, u životu još lijepom. Možda mi se činio težak
tada, ali kad mislim o njemu sa ovoga mjesta, želio bih da se vrati.
Plašio sam se da mi zavežlјaj ne ispadne, ruke su mi šuplјe, ruke su mi radosne, ruke
su mi lude i nemoćne, pritisnule su čvrsto na prsa ovaj dokaz da nisam mrtav. Znao sam da
će doći, znao sam! Priklanjao sam glavu i udisao svježi dah ranog lјeta, žedno, želјno, još,
još, memla će se uskoro uvući u ovaj prozračni crveni miris trešanja, ublačenim prstima
dodirivao im nježnu dječiju kožicu, za tren, za sat će se smežurati, ostariti. Svejedno,
svejedno. To je znak, to je poruka s onog svijeta. Nisam sam, ima nade. Suze mi nisu
potekle dok sam mislio da je kraj blizu, a sad su navirale neprestano iz oživjelog izvora očiju,
sigurno ostavlјajući trag na blatnoj oblozi lica. Neka teku, digao sam se iz mrtvih. Bio je
dovolјan i najmanji znak da nisam zaboravlјen, i izgublјena snaga se vratila. Tijelo mi je
slabo, ali to nije važno, zgrijala me toplina negdje unutra, i nisam mislio na smrt, i nije mi
više bilo svejedno. Došlo je i u poslјednji čas, da me zadrži na strmini kojom sam klizio, da
zadrži umiranje. A počelo je, zaista. (Uvjerio sam se, i ne samo ovaj put, da duša često može
da održi tijelo, a tijelo dušu nikad: ona posrće i gubi se sama.)
Opet sam čekao.
Govorio sam: sjetili su se, Harune.
I mislio na Hasana. I mislio na Ishaka.
Dići će bunu, i osloboditi me.
Provući će se kroz tajne prolaze, i prokrasti me.
Pretvoriće se u vazduh, u ptice, u duhove, postaće nevidlјivi, doći će.
Čudo će se desiti, ali će doći.
Potres će razrušiti ove stare zidine, a oni će čekati da me izvedu iz ruševina.
Hasan i Ishak otvoriće prvi ova vrata, ma ko došao, ma šta se desilo.
Nijedne obične misli nije u meni bilo, sve su izvan reda i običnih tokova. Osluškivao sam
huku svoga oslobađanja kao radost, čekao tutnjavu kao odmazdu zbog one što sam je sa
strahom gušio i sebi, čim bi se javila samo kao slutnja. Običnog završetka nije bivalo i tom
čekanju. Možda zbog groba u koji sam zatvoren, i blizine smrti što me zapahnula, možda
zbog dubokih hodnika i tvrdih kapija što se ne otvaraju na riječ i molbu, možda zbog
strahote što mi se desila i što se mogla poništiti drugom strahotom, težom. Čekao sam neki
sudnji dan i bio siguran da će doći. Najavili su mi ga njih dvojica.
Sutradan sam opet dobio darove, vrijeme se opet vezalo, opet su bila dvojica, bez imena,
a ja sam znao ko su i čekao potres.
— Kad bi bio potres, ili požar, ili buna? — pitao sam Džemala, čudeći se što ne razumije.
Ili razumije. Pitao je i on mene:
— Ti si derviš. Znaš li ono: "Kad dođe veliki događaj?"
— Zar mislimo isto?
— Dodi. Ovamo. Govori.
— Neću.
— Šteta. Nisi dobar čovjek.
— Šta će ti to?
— Volim. Da slušam.
— Odakle znaš?
— Od zatvorenika. Prije tebe. Dobar čovjek.
— To je iz Kurana. Sure Vakia.
— Može biti.
— "Kada se zbude veliki događaj..."
— Tiše. Hodi ovamo.
— "Kada se zbude veliki događaj, nekog će uzvisiti, nekog uniziti. Kada se zemlјa žestoko
potrese, biće vas tri vrste."
U sivom mraku, naslonjen bradom na oštru ivicu gvozdenog okvira, nazirao sam njegovo
bezoblično lice u četvrtastom okviru, sasvim blizu mojih očiju. Začuđeno je slušao ono što
sam govorio, sa zanimanjem koje nisam mogao razumjeti.
— Nije to.
— Možda je sure "Pauk"?
— Ne znam. Svejedno. Kakve tri vrste.
— "Jedno su srećni sadrugari, jednaki u sreći. Oni su bili predvodnici, i stali su ispred
svih Ijudi. Alahu su se približili, i žive u rajskim vrtovima blaženstva. Ovo je skupina prvih,
a malo će ih doći docnije. Oni su na prestolјima zlatom izvezenim, ugodno zavalјeni jedni
prema drugima. Služe ih dječaci, čije se godine nikad ne mijenjaju, obilaze ih s vrčevima,
ibricima i čašama, napunjenim čistim pićem što iz jednog izvora teče. Od tog pića neće ih
zabolјeti glava, niti će im tijelo oslabiti. I uzimaće voće koje im se svidi, i meso ptičje, kakvo
žele. Obilaziće oko njih divne djevojke, sa krupnim očima, lijepe kao biser što se u školјci
čuva. Ovo je nagrada za zasluge njihove. Neće slušati prazne riječi, ni govora griješnog.
Samo će se čuti riječi: mir! mir!"
"I drugovi s desne strane su drugovi u sreći. Sjede ispod plodnog drveta lotosova što
nema bodlјika, i pod bananama što im plodovi vise u grozdovima, i u hladu što se široko
razastro pored vode što bistra teče, i u obilјu voća što ga nikad ne nestaje, niti se
zabranjuje, odmaraju se na visokim ležajima."
— Lijepo. I njima.
Šapat mu je zadivlјen, pun zavisti.
— "A kako je teško jadnicima koje je zadesila nesreća! Nјihovo mjesto je u užarenom
ognju i klјučaloj vodi u magli tmastog i crnog dima, koji nije ugodan ni lijep. — Ješćete
gorke plodove drveta zekkum, i pićete klјučalu vodu. Pićete kao prežednjele deve. Mi smo
odredili da među vama caruje smrt, a naša moć je velika, i biće tako."
— A zašto? Jesu li krivi?
— To Bog zna, Džemale.
— Ima li još?
— "Reći će nesrećni izabranima: "Čekajte da malo uzmemo od svjetla vašega!"
Odgovoriće im se: "Vratite se, i tražite sebi svjetlo." Onda će se između njih podići zid,
unutra će biti milost, izvan zida patnja? Vikaće oni izvana: "Zar nismo bili s vama?" "
— Oh, Bože milosni. Opet. Bez svjetla.
Ćutao je zatim dugo, uzbuđeni mozak mu se mučio. Disanje mu je teško.
— A ja? Gdje ću ja?
— Ne znam.
— Hoću li s desne strane?
— Može biti.
— "Vas čekaju vrtovi rajski, u kojima rijeke teku." To je on govorio. Prije tebe. I o suncu.
Gdje ću ja? To je za zasluge. Imam li ja? Zasluge? Petnaest godina ovako. Ovdje. A tamo
sunce. Rijeke. Voće. Za zasluge.
— Šta je s tim čovjekom?
— Umro. Dobar. Tih. Govorio mi. Tako. I ti ćeš, kaže. Tamo. I svi dobri lјudi. To je dobro.
Rekao sam. Zbog sunca. I zbog vode. Bistre. I zbog kostobolјe. Moje.
— Kako je umro?
— Teško. Duša nije htjela. Da izađe. Otimala se. Bio sam i ja. Tako. Pomagao.
— U čemu si pomagao?
— Udavlјen je.
— I ti si pomogao da ga udave?
— Otimao se.
— Nije ti bilo žao.
— Žao. Zbog sunca. Što je govorio.
— Kako mu je ime? Da nije Harun.
— Ne znam.
— Šta je skrivio.
— Ne znam.
— Idi, Džemale.
— Možda ću i ja? S onu stranu. Zida.
— Sigurno, Džemale.
Upitao me da li bih želio da pređem u drugu ćeliju, nije ovako mračna, ni vlažna kao
moja.
— Svejedno, Džemale.
— Hoćeš li govoriti? Opet? "Kad se zbude." Samo to. Prvo. I ovdje je mrak. I ružno.
Petnaest godina. Nije pravo. I tamo.
— Idi, Džemale.
Dugo su batrgale oko mene njegove iščerečene rečenice, zgrčene, unakažene, izgledalo je
da se jedva drže na okupu, a izgublјeni, obezglavlјeni djelići su čudom ostajali zajedno,
izražavajući čak lјudsku čežnju.
Gubio sam se, ponovo.
Kad je jednom, poslije, toga dana, ili mnogo docnije, ili nikad, otvorio vrata moje ćelije,
zaplјusnula su me dva potpuno suprotna osjećanja, strah da će me zadaviti, i nada da će
me pustiti. Nahrupili su istovremeno, kao dva nestrplјiva usplahirena stvorenja, gurajući se
i pretičući. Ili je toliko mali razmak bio među njima, da sam ih vremenski teško mogao
razdvojiti. Vjerovatno sam prvu misao odmah odbacio, jer je bio sam, i odmah se javila
radost: oslobođenje! Moglo je da se desi i jedno i drugo, razlog nije morao da postoji. Kad
ubijaju bez krivice, možda i puštaju bez opravdanja.
Ali nije bilo ni jedno ni drugo. Trebalo je da pređem u drugu ćeliju.
Pristao sam, bez radosti.
Ušao sam u tuđi grob, sad je i moj, i stao kraj vrata, da se priviknem.
— Pss!
Čudno mi je to nečije upozorenje, iz polumraka, ali je u tom času sa mazgala prhnuo
golub. Primijetio sam ga kad je odletio.
— Sad larmaj koliko hoćeš — rekao je taj što me utišavao da ne uplašim goluba.
— Nisam znao. Hoće li opet doći?
— Nije lud. Zalutao je slučajno.
— Žao mi je. Voliš golubove?
— Ne volim. Ali ovdje ćeš zavolјeti i šišmiša.
— Kod mene nije bilo ni šišmiša, valјda zbog vlage.
— Nema ni ovdje. Ne podnose lјude. Uhvatio sam jednog kad je slučajno uletio, greškom,
htio sam da ga vežem gajtanom sa fermena, pa mi se zgadilo. Sjedi, izaberi gdje hoćeš,
svejedno je.
— Znam.
— Koliko si već zatvoren?
— Dugo.
— Da te nisu zaboravili?
— Kako zaboravili?
— Tako, zaboravili. Pričao mi jedan, bio je ovdje, uhvatili ga negdje u Krajini, vodili ga
danima i sedmicama, od mjesta do mjesta, od zatvora do zatvora, dok ga nisu doveli ovamo.
A ovdje ga zaboravili. Mjeseci su prolazili, a on sjedio, čamio, niko ga nije pozivao, niko nije
pitao za njega, smetnuli ga s uma, i gotovo. Samo to da ti se ne desi.
— Javili su mi se prijatelјi. Saznali su gdje sam.
— To je još gore. I za onog čovjeka saznala rodbina, i došli, a on im poručio da ga ne
traže. Ovako je bar živ, a ako ga se sjete, moglo bi biti zlo. I zaista, odvedoše ga jedne noći. U
surgun, izgleda.
Glas mu je podsmješlјiv, kao da me namjerno plaši, ali priča nije nevjerovatna.
— Zašto tako govoriš? — upitao sam, začuđen načinom i namjerom. Mislio sam da su
ovdje svi samrtno tužni, i saglasni bar u želјi da ne povrijede jedan drugoga.
Čovjek se nasmijao. Zaista se nasmijao. Izgleda toliko neočekivano da sam pomislio da je
lud. lako se smijao sasvim obično, i veselo, kao da je u svojoj kući. Možda baš i zato.
— Zašto govorim tako? Ovdje je sva mudrost da budeš strplјiv. I da budeš spreman na
sve. Takvo je mjesto. A ako se desi bolјe nego što očekuješ, hvala Bogu, onda si na dobitku.
— Kako možeš da gledaš tako crno?
— Ako ne misliš crno, može da bude crnje. Ništa od tebe ne zavisi. Ne vrijedi ti da budeš
ni hrabar ni kukavica, ni da psuješ ni da plačeš, ne vrijedi ništa. E pa onda sjedi i čekaj
sudbinu, a crna je već po tome što si ovdje. Ja ovako mislim: ako nisi kriv, njihova je greška;
ako si kriv, tvoja greška. Ako si bez krivice, zadesila te nesreća, kao da si pao u dubok vir.
Ako si sa krivicom, dolijao si, ništa više.
— Kod tebe je to sasvim jednostavno.
— Pa i nije tako jednostavno. Treba se naviknuti, onda je jednostavno. Vidiš, ja mislim
da nisam kriv, kao što sigurno i ti misliš. To, doduše, nije tačno, jer ne može biti da nisi
makar jednom u životu toliko pogriješio da nije trebalo da ispaštaš. Ali svejedno, onda te
kazna mimoišla, a sada nisi ništa kriv. Naravno, čini ti se, treba da te puste. Samo, kako da
te puste? Eto, pokušaj da misliš kao oni. Ako nisam kriv, onda su pogriješili, zatvorili su
nedužna čovjeka. Ako me puste, priznaće svoju grešku, a to nije ni lako ni korisno. Niko
pametan ne može od njih tražiti da rade protiv sebe. Zahtjev bi bio nestvaran, i smiješan.
Onda ja moram biti kriv. A kako da me puste ako sam kriv? Razumiješ li? Ne treba da
budemo suviše nepravedni. Svako polazi sa svoga stanovišta i smatramo da je u redu kad
tako mi činimo, ali kad to oni čine, onda nam smeta. Priznaćeš da je to nedoslјedno.
— A ako te zaborave, ko je onda kriv?
Otrovala me ta mogućnost: zaboravili su te, mrak pada po tebi, a niko ne zna ni da
postojiš, Ijudi misle da si umro, ili odlutao nekud u svijet, da si tamo gdje si želio da odeš, i
da ti je lijepo, možda ti i zavide, a ti čekaš, uzalud, krivice nema a krivica neprestano traje,
kazne nema a kazna se neprestano izvršava, užasnija nego da je izrečena.
— Ko je kriv? Zaboravnost. To je Ijudski, dešava se. I čak, ako dobro razmisliš, niko ti
nije zlo učinio. Takva ti sudbina. Ili si kriv sam, zato što nisi kriv. Jer da si kriv, ne bi te
zaboravili. To je čak priznanje da si nevin.
Pa on se šali, tek tada sam uvidio! Kakav je to čovjek koji se ovako šali! Izmučiće me,
bolјe da sam ostao sam.
— Ružna ti je šala, prijatelјu — rekao sam s prijekorom.
— Ako je ružna, onda nije šala. Šala nikad nije ružna.
Tada sam ga prepoznao. Dah mi se presjekao, kriknuo sam ili mi se učinilo da sam
kriknuo, trebalo je, morao sam, ovdje ga nisam smio susresti!
Ovo je Ishak.
Ishak, česta moja misao, najlakše sjećanje, nesigurna želјa mene nesaznanog i
neostvarenog, daleko svjetlo moje tame, Ijudsko uzdanje, traženi klјuč tajne, naslućena
mogućnost izvan poznatih, priznavanje nemogućeg, san koji se ne može ni ostvariti ni
odbaciti. Ishak, divlјenje ludoj smjelosti koju smo zaboravili jer nam je postala nepotrebna.
Uhvatili su junaka iz jedinih pravih priča, dječijih, koga stvara čista mašta a pamti zrela
slabost. Srušili su Ijudske snove. Jači su od bajki.
I on je vjerovao u bajke, govorio je da ga neće nikad uhvatiti.
— Ishače! — viknuo sam kao da dozivam izgublјenog.
— Koga zoveš? — upitao je čovjek začuđeno.
— Tebe zovem. Ishaka zovem.
— Ja nisam Ishak.
— Svejedno. Ja sam te tako nazvao. Kako si dopustio da te uhvate?
— Čovjek je stvoren da bude uhvaćen kad-tad.
— Nisi tako mislio ranije.
— Nisam bio ni zatvoren ranije. Nekad i sad to su dva čovjeka.
— Zar im se predaješ, Ishače?
— Ja se ne predajem. Ja sam predat. Izvan mene je. Ne želim, a biva. Pomogao sam im,
jer postojim. Da ne postojim, ne bi mi mogli ništa.
— Zar je samo to razlog, što postojiš?
— Razlog i uslov. To je uvijek prilika. Za tebe i za njih. Rijetko ostaje neiskorišćena. Bez
obzira na to jesi li ovdje ili gore. Ne znam samo dokle traje krivica. Produžava li se i na onom
svijetu?
— Ako nisi učinio rđavo djelo, nisi kriv. Bog ispravlјa učinjene nepravde.
— Odgovaraš prebrzo. Razmisli dobro. Je li vlast od Boga? Ako nije, odakle joj pravo da
nam sudi? Ako jest, kako može da pogriješi? Ako nije, srušićemo je; ako jest, srušićemo je.
Ako nije od Boga, šta nas obavezuje da trpimo nepravde? Ako je od Boga, jesu li to
nepravde, ili kazna zbog viših cilјeva. Ako nije, onda je nada mnom i nad tobom i nad svima
nama izvršeno nasilјe, i onda smo opet mi krivi što ga podnosimo. Sad odgovori. Ali nemoj
reći derviški da je vlast od Boga ali da je ponekad vrše zli lјudi. I nemoj reći da će Bog pržiti
nasilnike vatrom paklenom, jer nećemo znati ništa više nego što znamo sad. Kur-an kaže i
ovo: "Pokoravajte se Bogu i poslaniku i onima koji vašim poslovima upravlјaju." To je božja
odredba, jer je Bogu važniji cilј nego ti i ja. Jesu li onda nasilnici? Ili smo mi nasilnici, i nas
će pržiti oganj pakla? I je li to što čine nasilјe ili odbrana? Upravlјanje poslovima je vladanje,
vlast je sila, sila je nepravda zbog pravde. Bezvlašće je gore: nered, opšta nepravda i nasilјe,
opšti strah. Sad odgovori.
Ćutao sam.
— Ne možeš da odgovoriš? Čudim se, vi derviši ne možete ništa da objasnite, ali na sve
možete da odgovorite.
— Unaprijed si spreman da se ne složiš sa mnom, ma šta ja rekao. Teško će se
sporazumjeti dva čovjeka koji misle različito.
— Lako će se sporazumjeti dva čovjeka koji misle. Počeo je opet da se smije. Nije
uvredlјiv taj smijeh, tiče se njega koliko i mene, ali mi je poslužio kao razlog da prekinem
razgovor u kome sam se osjećao nesiguran. Desilo mi se prvi put da su me zbunila pitanja
koja su mi izgledala jasna. Nјegovi razlozi su proizvolјni, površni, čak šalјivi, a opet mi je bilo
teško da odgovorim. Ne zato što nisam imao odgovora, već što ih je učinio nedovolјnim.
Ostavio je posno zemlјište za sjeme koje bih mogao da posijem. Unaprijed je razgradio sve
što sam mogao da kažem, uobručio me, nadveo nad prazninu kojom me opkolio,
podsmijehom obezvrijedio moja moguća mišlјenja. Nadvladao me time što mi je nametnuo
svoj način razmišlјanja i obavezao obzirima poštovanja svih mogućnosti.
— Pošten si — rekao je s tobožnjim priznanjem. — Pošten i pametan. Nećeš da odgovoriš
praznim riječima, a pravih nemaš. A stavlјao sam ti odgovore u usta.
— Da bi mogao da ih pobiješ. Rugao si se.
— Htio sam da razgovaramo, bez ikakve namjere. Ali je nevolјa u tome što se ti ne
usuđuješ da razmišlјaš. Plašiš se, ne znaš kuda bi te misao odvela. Sve se pomutilo u tebi, i
zatvaraš oči, držiš se starog puta. Doveden si ovamo zbog nečega što ne znam i što me se ne
tiče, a ne primaš moja objašnjenja o lјudskoj krivici. Misliš da je to šala. Možda je i šala, a
mogla bi se od nje napraviti sasvim zgodna filozofska misao, nimalo gora od drugih, bar bi
imala lijepu primjenu, mirila bi nas sa svime što se desi. Ogorčen si, smatraš da nisi kriv.
Šteta. Ako te ne puste, umro bi uskoro, od muke, i sve bi bilo u redu. Ali šta bi se desilo da
te puste? Bila bi to najčudnija nesreća koju znam. Ono gore je tvoje kao i njihovo, a oni su
te isklјučili. Hoćeš li u hajduke? Hoćeš li ih mrziti? Hoćeš li zaboraviti? Pitam, jer ne znam
šta je teže. Sve je to moguće, ali ne vidim rješenja. Ako odeš u hajduke, činićeš nasilјe, zašto
bi se onda na njih Ijutio? Ako ih budeš mrzio, otrovaće te zla volјa ukoliko nešto ne učiniš
protiv njih, i protiv sebe, jer si isto što i oni, i opet će te uhvatiti, i to je kao da si izvršio
samoubistvo. Ako zaboraviš, mogao bi naći izvjesnu naknadu, smatrajući da si plemenit, ali
oni će misliti da si kukavica, i licemjer, i neće ti vjerovati. Bićeš isklјučen u svakom slučaju,
a to je ono što ne možeš da prihvatiš. Bilo bi jedino moguće rješenje: da se ništa nije desilo.
— To je moja misao! — uzviknuo sam začuđen.
— Utoliko gore. Jer je samo to nemoguće.
Ishak! Drugi, drugačiji, a isti kao i onda. Sve drugačije a isto. Ishak koji ne odgovara već
pita, koji pita da bi postavio zagonetke, koji postavlјa zagonetke da bi ih ismijao.
Neuhvatlјiv. Idi, rekao bi mi kao i nekad, kad ne bi bilo smiješno, jer ne mogu da odem. On
može. Izaći će, ako htjedne, čudo bi se desilo i nestalo bi ga, uzalud bi ga tražili, ne bi ga
zadržali zidovi, ne bi ga zadržali stražari, niko mu ništa ne bi mogao. Neuhvatlјiv, kao i
njegova misao. Otići će bez odgovora, iako ga zna, a neće da kaže. Ostavlјa me razbijena,
uvijek, pomuti u meni sve što znam, i uzalud mi je poslije jasno što je trebalo odgovoriti, jer
nisam odgovorio, nisam mogao, više sam u tim trenucima vjerovao njemu nego sebi, uzalud
i zato što ni sebi ne vjerujem bez njega, bojim se da bi pobio svako moje mišlјenje kad bi ga
čuo, zato ćutim, a mogao bi ga sačuvati samo ako ga pred njim odbranim. A to ne smijem.
On misli drukčije nego ja, njegova misao ide neočekivanim putevima, neobavezna je, drska,
ne poštuje što ja poštujem. On se u sve zagleda slobodno, ja pred mnogo čime zastajem. On
razbija a ne gradi, kazuje šta nije a ne šta jest. A odricanje je ubjedlјivo, ne postavlјa sebi
granice ni cilјeve, ničemu ne teži, ništa ne brani. Teže je nešto braniti nego napadati, jer ono
što se ostvaruje neprestano se haba, neprestano se odvaja od zamisli.
Rekao sam, pokušavajući da se odbranim:
— Život uvijek teži naniže. Potreban je napor da se to ne dopusti.
— Zamisao ga vuče naniže, jer počinje da se suprotstavlјa sama sebi. A onda se stvara
nova zamisao, suprotna, i dobra je sve dok ne počne da se ostvaruje. Nije dobro ono što jest,
već ono što se želi. Kad lјudi pronađu lijepu misao, trebalo bi da je čuvaju pod staklom, da
se ne isprlјa.
— Onda nema nikakvih mogućnosti da uredimo ovaj svijet? I sve je samo zabluda i
vječni pokušaj?
Nije odgovorio. Rekao je čudnu misao, u početku čudnu, poslije mi je bilo svejedno.
— I ovo je svijet. Mi smo u podzemlјu. Urediti ga, znači učiniti da bude gori.
Tada je počeo besmisao. Činilo mi se da sam ga svjestan, ali nisam mogao da se otmem.
Bilo je neke neodolјive slasti u tom ničemu, u plutanju bez napora i cilјa. List što plovi niz
neodgovornu maticu. Rasterećena misao koja se ne grči. Ćudlјiva i lijepa igra bez svrhe.
Lebdenje bez straha. Hir za koji se ne kaješ, ugodno i neizbježno moranje, kao disanje, kao
tok krvi.
— Za koga da bude gore? — pitao sam nezabrinuto.
— Za nas. Za njih. Zatvaraćemo jedni druge. Naviknućemo. Pretvorićemo se u krtice, u
slijepe miševe, u škorpione.
— Nećemo ni izlaziti. Zavolјećemo tišinu, i mrak.
— Nećemo izlaziti. Ostaćemo ovdje vječno. Ne možemo bez vječnosti.
— Nećemo zaboraviti jedni druge.
— Zatvaraćemo protivne gore, protjerivaćemo ih na zemlјu. I zaboravićemo na njih.
— "Kad budu izvađeni iz pakla, biće bačeni u rijeku života."
— Biće nesrećni gore. Vikaće: "Dajte nam malo mraka. Bili smo sa vama!"
— A mi ćemo im reći: "Tražite sebi mrak! Stvorite ga sami!"
— Kako će biti nesrećni! Vikaće: "Oslobodite nas! Pustite nas dole." A mi ćemo im reći:
"Sami ste krivi. Niste nam vjerovali."
— Sami ste krivi. Ostanite gore.
— Ja ću ponekad izaći na zemlјu.
— Uvijek si nepokoran.
— Ti ćeš biti derviš-krtica. Pazićeš da ne progledamo, da se ne udalјimo od našeg
tamnog vilajeta.
— Čuvaćemo naš svijet.
— Ja neću da budem krtica.
— Rastu nam kandžice. I krzno. I njuška.
— Neću da budem krtica. Idi.
Čučao sam, čela naslonjena na hrapavi mokri zid, bez snage da se odvojim.
Neko je stajao nada mnom.
Pomogao mi je da se dignem.
— Pušten si. Čekaju te prijatelјi.
Podsjećao sam se, dalekom beskrvnom mišlјu, da treba da se radujem, a nisam ni
pokušao, nisam osjećao nikakvu potrebu.
— Gdje je Ishak? — pitao sam Džemala. Bio je ovdje.
— Ne brini. Za druge.
— Bio je sad, maločas.
U hodniku je čekao nepoznat čovjek. Dovela su me trojica. Sad nisam važan.
— Hajde — rekao je.
Išli smo ćuteći kroz mrak, udarao sam o zidove, čovjek me pridržavao, išli smo, bježao
sam, dugo me nije bilo, pa sam se vraćao, i mislio: ko me čeka? I bilo mi svejedno. Mislio
sam: je li Ishak pobjegao? I bilo mi svejedno. A onda smo se izlјulјali iz većeg mraka u manji,
sjetio sam se da je to noć, prolazna, lijepo je sve što nije vječno, noć i kiša, Ijetna, htio sam
da pružim ruke da mi sapere podzemno blato, da ugasi vrelinu, a ruke su mi visile
nemoćne, nepotrebne.
DRUGI DIO
10.
Biće nesrećan koji svoju dušu okalјa.
Jedno dijete je govorilo o svome strahu, davno. Ličilo je na pjesmicu: Na tavanu ima
jedna greda koja udara u glavu, ima jedan vjetar koji lupa kapkom, ima jedan miš koji viri iz
ćoška.
Bilo mu je šest godina, veselim plavim očima gledao je zadivlјeno u vojnike, i u mene,
mladog derviša-askera, bili smo drugovi, i prijatelјi, ne znam da li je ikog u životu toliko
volio, jer sam ga dočekivao radosno i nisam pokazivao da sam stariji.
Ljeto je bilo, smjenjivala se kiša i vrelina, stanovali smo u čadorima, na ravnici punoj
komaraca i kreketa žaba, sat hoda od Save, uz nekadašnji han, gdje je mališan stanovao s
majkom i poluslijepom bakom.
Od prolјeća smo se tu zadržali, već treći mjesec, napadajući ponekad neprijatelјa koji se
učvrstio na obali rijeke. U početku smo izgubili mnogo lјudi, pa smo se primirili, znajući da
im s ovim snagama ne možemo ništa, a druge su se borile na bogzna kojim ratištima
prostranog carstva, i zastali smo na ravnici, kao prepreka i smetnja jedni drugima.
Postalo je mučno i dugočasno. Noći su bile sparne, ravnica je tiho disala na mjesečini,
kao more, bezbroj žaba u nevidlјivim pištalinama, odvajalo nas je prodornim glasovima od
ostalog svijeta, potapajući nas strašnim brujanjem koje su stišavale tek maglene zore, dok
su se bijela i siva isparenja vukla nad nama kao u samom početku svijeta. Najteža od svega
bila je tačnost tog izmjenjivanja, njegova neizmjenlјivost.
U jutro su magle bivale ružičaste, i nastajao je najprijatniji dio dana, bez vlažne sparine,
bez komaraca, bez polubudnih noćnih mučenja. Upadali smo u dubok san, kao u bunar.
Ako je padala kiša, bilo je još gore, vidik se zatvarao, čučali smo zbijeni i ćutali, izmučeni
hladnoćom, kao da je zima tek počinjala, ili pričali, ma šta, ili pjevali, razdražlјivi i opasni
kao vukovi. Čadori su prokišnjavali i škropili nas sivom kišom, voda je izvirala ispod naših
ležaja, zemlјa se pretvarala u neprohodno blatište, i bili smo ulovlјeni u svojoj nevolјi, kao
uvijek.
Vojnici su pili, bacali kocku ispod natkrilјenog ćebeta, svađali se, tukli, bio je to pasji
život, koji sam provodio naoko mirno, ničim ne pokazujući da mi je teško, nepomičan i kad
me kiša močila, nepomičan i kad se čador pretvarao u ludnicu, u kavez divlјih zvijeri,
prisilјavao sam se da podnosim bez riječi sve ružno i teško, bio sam mlad i mislio da je to
dio žrtve, ali sam znao da je ružno i teško. Selјak i softa, ja sam se trzao na svaku psovku i
svaku ružnu riječ, dok nisam shvatio da ih vojnici upotreblјavaju i ne primjećujući da u
njima ima nešto nedolično. A kad su htjeli namjerno da opsuju, kad su htjeli da kažu
sramnu riječ, pripremajući se i uživajući, bivalo je istinski nepodnošlјivo. Činili su to s
mirnim bijesom, s drskom nasladom, zaustavlјajući se i izazovno osluškujući odjek tog
neprirodnog parenja riječi. Dolazilo mi je da plačem od muke.
Čuo sam i mnogo šta o životu i lјudima što dotad nisam znao. Ponešto sam primao sa
radoznalošću, ponešto sa zaprepaštenjem, i tako sam sticao iskustvo, gubeći naivnost a ne
prestajući da žalim.
Sjedio sam s vojnicima sve dok mi je bilo mučno, a dopuštao sam sebi da se odvojim tek
kad bih se primirio, otupio ili udalјio u mislima, primajući sve kao nužnost koja se zove
život, a nije uvijek lijepa. Rijetko sam kad pokušavao da ih urazumim. Nekoliko puta su me
tako svirepo ismijali (jer sam, izuzev zvanja, bio što i oni, nisam imao čina koji bi me
branio), te sam, i zbog sebe i zbog njih, odustao od uplitanja u ono što čine, ograničavajući
se na molitve, koje su uvrštene u vojničke dužnosti, kao marševi ili stražarenja. Tada mi je
padala na um čudna, obeshrabrujuća misao da je u teškom položaju čovjek koji je duhovno
razvijeniji od drugih, ukoliko ga ne štiti položaj, i strah koji taj položaj daje. Postaje
usamlјenik: njegova su mjerila drukčija, i nikome ne koriste a njega izdvajaju.
Tako sam najčešće ostajao sam, s knjigom ili sa svojim mislima, ne uspijevajući da
uočim ni jednog jedinog čovjeka s kojim bih želio da se zbližim. Sve sam ih gledao kao
cjelinu, kao skup, neobičan, surov, jak, čak i zanimlјiv. Pojedinačno bili su nepojmlјivo
beznačajni. Nisam ih prezirao kad sam mislio o njima kao o mnoštvu, čak sam pomalo i
volio to stoglavo stvorenje, surovo i moćno, ali pojedince nisam podnosio. Moja lјubav, ili
nešto manje od toga, ticala se svih a ne jednoga, i bila mi je dovolјna.
Jednom, dok sam sjedio u polјu, na trulom panju, u gruboj slakovini do kolјena, sam,
zaglušen cikom zrikavaca pod vrelim suncem (uvijek je nešto cičalo, pištalo, pjevalo na ovoj
ravnici), smučen onim što sam čuo od vojnika o mladoj ženi u hanu, vidio sam dječaka kako
je zastao u travi, utonuo gotovo do grla. Javio mi se s povjerenjem. Bili smo već poznanici.
Volio bih da me nije našao. Kao da sam se bojao da će mi pročitati u očima ono što sam
čuo o njegovoj majci.
Nije nevjerovatno to što su vojnici ispričali. Bila je jedina mlada žena u našoj blizini,
prva sela su se tek nazirala na dalekom rubu ravnice, pa i tamo su odlazili, naročito noću,
znao sam, zbog žena najviše, a niko nije bezobziran kao vojnik, koji zna da može svakog
časa poginuti, a neće da misli na smrt, neće da misli ninašto i mirno ostavlјa iza sebe
pustoš. A i žene su prema njima blaže, zbog starog žalјenja koje prati vojnike, i zbog stida
koji odnose na svoja daleka lutanja. Kud vojska prođe, trava ne niče, ali niču djeca. Ali za
majku dječakovu teško mi je bilo da to primim. Svaka žena, samo ne jedna određena. Toliko
sam svijet uopštavao, da sam ga gubio.
Sitna, slaba na izgled, još mlada, nije izazivala pažnju odmah, ali su njen sabran pogled
i mirni pokreti i sigurnost ponašanja natjerivali čovjeka da ne prođe mimo nju ravnodušno.
Tada bi mogao da otkrije oči koje nisu gledale rastreseno, lijepa usta, pomalo podsmješlјiva i
prkosna, i skladnost kretanja koje ima samo zdravo i gipko tijelo. Hrabro se borila s
nevolјama u životu. Ostavši udovica, odlučila je da nekako sačuva han i imanje oko kuće,
koje je rat postepeno uništavao, pa je počelo da liči na groblјe i pustolinu. Nije otišla, čuvala
je jedino što je imala, pokušavajući da nevolјu okrene u svoju korist. Prodavala je vojnicima
hranu i piće, puštala ih da u hanu kockaju, izvlačila je zlehudu vojničku paru, dajući im
ono što nisu imali. Nastojala je da sina ukloni iz kuće i od vojnika, kad god je mogla, ali nije
uvijek mogla. Razgovarao sam s njom o tome. »Zbog njega i radim«, rekla mi je mirno. »Život
će mu biti težak ako počne ni od čega.«
I eto, sad sam saznao da živi s vojnicima. Možda je morala, možda se nije mogla
odbraniti, možda je jednom pristala a poslije su je ucjenjivali pa se navikla, ne znam, nikoga
nisam htio da pitam, ali me mučilo to što sam čuo. Zbog dječaka. Da li zna ili će saznati? I
zbog sebe. Dok nisam čuo, cijenio sam njenu hrabrost, a poslije sam mislio kao svaki mlad
čovjek, iako sam se stidio svoje misli. Ali sad je bila voda koja slobodno teče, hrana koja se
nudi, nadohvat ruke. Ništa je više nije branilo, osim moga stida, a znao sam da stid nije
suviše velika prepreka. Zato sam se još više vezao za dječaka, da odbranim i sebe i njega.
Puštao sam da me vodi svojim djetinjim putevima, da razgovaramo djetinjim jezikom, da
mislimo na djetinji način, srećan kad mi je to uspijevalo potpuno, jer sam osjećao da sam
tako obogaćen. Pravili smo svirale od trave sablјarke i uživali u oštrom piskavom zvuku koji
je nastajao kad je zeleno sječivo sjeklo vazduh iz usta. Pažlјivo smo djelјali zovino drvo,
izbacujući vlažnu srčiku, da dobijemo šuplјinu punu skrivenih glasova. Nizali smo u vijenac
plave i žute barske cvjetove da ih odnese majci, poslije sam ga nagovorio da kiti topoline
grane, da ne bih mislio ništa ružno.
— Hoće li na granama niknuti cvijeće? — pitao me.
— Možda i hoće — rekao sam, pomalo i sam vjerujući u to cvjetno oživlјavanje sivog
drveta.
— Gdje je sunce — pitao me jednom.
— Iza oblaka.
— Je li uvijek tamo? I kad je oblačno?
— Uvijek.
— Možemo li ga vidjeti kad se popnemo na vrh topole?
— Ne možemo.
— A na munaru?
— Ne možemo. Iznad munare je oblak.
— A kad bi se probila rupa u oblaku?
Zaista, zašto lјudi ne probiju rupu u oblaku, zbog dječaka koji vole sunce?
Kad je padala kiša, sjedio sam s njim u jednoj od soba prostrane kuće, vodio me i na
tavan, i jedna greda me zaista udarila u glavu, pričao mi je svoje lijepe priče o velikom —
velikom čamcu, kao ova kuća, koji plovi po rijeci-ravnici, o lјubimcu golubu koji u sparnim
noćima leprša iznad njegove postelјe dok on spava, o baki koja ne vidi ali zna sve priče na
svijetu.
— I o zlatnoj ptici?
— I o zlatnoj ptici.
— Šta je to zlatna ptica?
— Zar ne znaš? — čudio se moj mali učitelј.
— To je ptica od zlata. Nјu je teško naći.
Poslije sam u kuću išao rjeđe, misli mi nisu bile čiste, i teško sam govorio njegovim
jezikom. A kad sam išao, bio sam neprirodan. Sjedili smo u kuhinji, njegova majka je ulazila
i izlazila, smiješeći se na nas, kao na dva djeteta. Skrivao sam oči. Nisam htio da jedem, ni
da pijem, odbio sam kad me nudila, htio sam da budem drukčiji od ostalih, zato što sam bio
isti.
— Ostani kod nas — predložio mi je dječak.
— Zašto da ideš po kiši?
Žena se nasmijala kad je vidjela kako sam pocrvenio.
Jedne noći, u samu zoru, neprijatelј je napao i istjerao nas iz naših čadora. Iznenađeni,
pružili smo slab otpor, jedva smo pokupili oružje i najnužnije stvari, i perjali ravnicom u
bijelim rubinama, punih ruku jadnog vojničkog imetka, i zaustavili se tek kad je svanuo dan
i nikoga iza nas nije bilo.
Neprijatelј je zauzeo naše mjesto, i han. Iskopali su rovove i dočekali nas bez straha.
Vratili smo ih na obalu rijeke tek sedam dana kasnije, i opet zaposjeli mjesto oko hana.
Tada su iz kuće izašla naša dva vojnika, iznenadni napad ih je zatekao u hanu, ili su se
sklonili, i tu su, skriveni, proveli svih sedam mučnih dana, dok je neprijatelј vršlјao po hanu
i oko hana. Žena ih je hranila.
Bili smo joj zahvalni, sve dok nisu ispričali da je živjela i sa neprijatelјskim vojnicima.
Nastalo je ćutanje.
Zamolio sam starješine da se dječak i njegova slijepa baka kolima prebace u neko
obližnje selo.
— A majka? — pitao je mališan.
— Doći će poslije.
Strijelјali su je, čim su kola postala sitna na prostranoj ravnici.
Sigurno je saznao šta se desilo njegovoj majci, i sigurno je njegova pjesmica o tavanu
postala gorča.
Sjetio sam se dječaka i njegova straha, sjedeći u svojoj sobi i vraćajući se u mislima
unazad, u svoje djetinjstvo.
I u mojoj kući bio je tavan. Sjedio sam šćućuren na starom bačenom sedlu, sam u tom
svijetu neupotreblјivih stvari što su izgubile raniji oblik i poprimale novi, prema dobu dana i
mojim raspoloženjima, prema jačoj ili slabijoj svjetlosti što ih je preobličavala, prema tuzi ili
radosti u meni. Jašući na sedlu u susret želјi da nešto bude, da se desi nešto iz maglovitih
dječijih maštanja što su se hirovito mijenjala, nestvarna kao i stvari u tavanskoj polutami.
Taj tavan me stvarao, kao što me stvaralo i bezbroj drugih mjesta i prilika, susreta, lјudi,
nastajao sam u hilјadama izmjena, i uvijek mi se činilo da je sve ranije nestajalo sa novom
promjenom, da se gubilo kao beznačajno u maglama proteklog vremena. A onda sam, uvijek
nanovo, i neočekivano, nalazio tragove svega što je bivalo, kao žive iskopine, kao svoje
vlastite naslage, i mada stare i ružne, postajale su drage i lijepe. Taj ponovo otkriveni
neizgublјeni dio mene, što nije samo sjećanje, vrijeme je ulјepšalo i vraćalo iz nedohvatnih
dalјina, spajajući me s njim. Tako je postojao dvojako, kao djelić moje sadašnje ličnosti, i
kao sjećanje. Kao sadašnjost, i kao početak.
Na tom tavanu, gdje sam tražio samoću, saznavajući se, i pribježište od otvorenih širina
zavičaja, iako sam ga volio više nego majku, mislio sam često o zlatnoj ptici iz neninih priča.
Nisam znao šta je ta zlatna ptica, ali dok sam slušao kako pada kiša po krovu od šindre, i
otvoreni kapak lupa na vjetru, i bezbroj očiju viri iz ćoškova, zamišlјao sam kako pronalazim
svoju zlatnu pticu, kao junak iz neninih žubornih kazivanja, znajući da se tako, na neki
čudan, neobjašnjiv način, ostvaruje sreća.
Zaboravio sam na nju docnije, život je raspršio snatrenja mladosti, moguća u vrelom
zamišlјanju bez prepreka, u slobodi želјenja bez granica, rođena u neiskustvu. A javila se
ponovo, kao podsmijeh, kad mi je bilo najteže.
Bio jednom jedan dječak, u očevoj kući, nad rijekom, koji je sanjao zlatne snove, jer
ništa nije znao o životu.
Bio je i jedan drugi dječak, u hanu, na ravnici, koji je mislio o zlatnoj ptici. Ubili su mu
majku, bila je griješna, a njega otjerali u svijet.
Bilo nas je četvoro braće, i sva četvorica su tražila zlatnu pticu sreće. Jedan je poginuo u
ratu, jedan je umro od sušice, jednog su ubili u tvrđavi. Ja svoju više ne tražim.
Gdje su zlatne ptice lјudskih snova, preko kojih se to bezbrojnih mora i vrletnih planina
do njih dolazi? Da li nam se ta duboka čežnja djetinje nerazumnosti posigurno javlјa samo
kao tužni znak izvezen na mahramama i na safijanskim koricama nepotrebnih knjiga?
***
Pokušao sam da čitam Abul-Faradža, natjerao sam se, bez mnogo volјe, bez unutarnje
potrebe, htio sam da čujem i tuđe misli a ne samo svoje.
Otvorio sam knjigu nasumce i naišao na priču o Aleksandru Makedonskom. Car je,
priča se tu, dobio na poklon divne posude od stakla. Poklon mu se veoma svidio, a ipak je
sve polupao. — Zašto? Zar nije lijepo? — pitali su ga. — Baš zato — odgovorio je on. —
Toliko su lijepe, da bi mi bilo teško da ih izgubim. A vremenom bi se jedna po jedna
razbijala, i ja bih žalio više nego sad.
Priča je naivna, a opet me zaprepastila. Smisao je gorak: čovjek treba da se odreče svega
što bi mogao da zavoli, jer su gubitak i razočarenje neizbježni. Moramo se odreći lјubavi, da
je ne izgubimo. Moramo uništiti svoju lјubav, da je ne unište drugi. Moramo se odreći
svakog vezivanja, zbog mogućeg žalјenja.
Misao je surovo beznadna. Ne možemo uništiti sve što volimo; uvijek će ostati mogućnost
da nam to unište drugi.
Zašto se smatra da su knjige pametne ako su gorke?
Ničija mudrost mi ne može pomoći. Radije se vraćam na početke. Činim to bez napora i
prisilјavanja. Ne tražim ništa, samo se traži i nalazi.
Kiša pada danima, zlobno skakuće po ćeramidi starog tekijskog krova, vidik je
zamračen, nejasan, po tavanu iznad moje glave hodaju nevidlјive noge, ima jedna greda koja
udara u glavu, ima jedan vjetar koji lupa kapkom, i jedan miš koji viri iz ćoška. Ima jedno
djetinjstvo koje tužnim očima gleda iz mraka.
Na trenutak uspijevam da mislim kao taj daleki usamlјeni dječak, da osjećam i strepim
kao on. Sve je lijepa tajna, i sve ima samo budućnost ili neko bezgranično trajanje, oko
svega su jaki odsjaji, duboka radost ili duboka tuga. To nisu događaji, već raspoloženja,
ponekad su dolazila sama, kao blag vjetar, kao tihi sumrak, kao nejasno svjetlucanje, kao
opojnost. Ili su se javlјale iskidane slike, lica što u magnovenju planu u tami, nečiji smijeh u
sunčano jutro, odsjev mjeseca na tihoj rijeci, čvornovato drvo na okuci, nisam ni slutio da
postoje u meni te čestice bivšeg života, niti sam znao zašto su se zadržale toliko vremena. Je
li moguće da su značile mnogo nekad, zato su se i upile u pamćenje, pa se zaturile, kao
stare igračke. Zaboravio sam sebe bivšeg, utoplјenog u vrijeme, i sad su isplivavali razbijeni
ostaci i olupine.
Sve sam to ja, isitnjen, sav od komadića, od odsjaja, problјesaka, sav od slučajnosti, od
neraspoznatih razloga, od smisla koji je postojao pa se zaturio, i sada više ne znam šta sam
u tom kršu.
***
Počeo sam da ličim na mjesečara.
Sjedio sam dugo noću, nepomičan, dvije zapalјene svijeće gorjele su na dva kraja sobe,
da uklonim mrak. Pritajen, utišan, kao noć oko mene, kao svijet u noći, gledao sam u crni
džam prozora što me odvajao od tame, u sive zidove što su me odvajali od svega, ne
usuđujući se da sklonim pogled, kao da bi se zidovi razmaknuli zbog jednog jedinog
trenutka moje nepažnje. Ne ustajući, ne mičući se iz ćoška gdje sam sjedio, da bi cijela soba
bila preda mnom, slušao sam kako kiša plјušti, i drveni oluk klokoće, zagušen, i golubovi
grebu nožicama i javlјaju se pospanim gukanjem, i svi ti tihi jednolični glasovi postajali su
dio noći koja ne prolazi i svijeta koji ne živi.
Nisam više tražio razloge, cjelinu, neprekinute tokove.
Na kraju svega što sam pokušavao da odredim, da ulančim, omeđim smislom, stajala je
duga crna noć i vode što neprestano rastu.
I ostajao je dječak sa ravnice, kao mučno znamenje.
Pronašao sam ga docnije i doveo u medresu i u tekiju. Jedva smo se prepoznali, zato što
su nam se duše izmijenile.
Baka mu je umrla, bio je sam na svijetu. Čobanin u selu gdje su ga ostavili, siroče čija je
majka stradala u ratu, ostavivši mu svoje sumnjive zasluge u sjećanje. I crni teret u duši.
Ličio je na barski cvijet prenesen u brda, ličio je na skakavca kome su dječaci otkinuli
krila, ličio je na dječaka sa ravnice kome su lјudi oteli bezbrižnost. Sve je bilo njegovo, i lice,
i tijelo, i glas, a to nije bio on.
Nikad neću zaboraviti kako je sjedio prema meni, na kamenu, ugašen, nijem, dalek, bez
traga one ptičje radosti što je ranije zračila iz njega, čak i bez tuge, bez ičega, razbijen. Bićeš
sa mnom, brinuću se o tebi, učićeš školu, govorio sam, a htio da zavapim: nasmij se, potrči
za leptirom, govori o golubu što leprša nad tvojim snom. Ali on više ni o čemu nije govorio.
Sad, dok je kiša padala, dok sam se u praznini, što se otvorila preda mnom, davlјenički
hvatao za djetinjstvo, za knjige, za utvare, ulazio je tiho u moju sobu, ponekad sam ga
zaticao i pred vratima, kad bi mi se učinilo da je tišina postajala drukčija.
Stao bi uza zid, bez riječi.
— Sjedi, Mula-Jusufe.
— Svejedno.
— Šta želiš?
— Treba li da ti nešto prepišem?
— Ne treba.
Ostajao je još neko vrijeme, nismo znali kako da razgovaramo, neugodno je bilo i njemu i
meni, i odlazio bez riječi.
Ne bih znao da kažem šta se to ispriječilo između nas, kakve su nas veze još spajale a
kakve muke razdvajale. Nekad sam ga volio, i on mene, a sad smo se gledali mrtvo. Vezivala
nas je ravnica, prije nesreće, i ona radost što je sijala nad onim vremenom, kao sunčana
svjetlost. A opet, neprestano smo podsjećali jedan drugoga da radost ne može dugo da traje.
Nikad nije govorio o svome djetinjstvu, ni o ravnici, ni o hanu, ali mi se činilo da u
njegovim očima, uvijek kad me pogleda, vidim sjećanje na majčinu smrt. Kao da sam se
nerazdvojno spojio s tom njegovom najtežom uspomenom. Možda je i zaboravio kako je bilo,
pa i mene smatra krivcem, jer sam bio što i ostali. Jednom sam pokušao da mu objasnim, a
on me prekinuo, uplašen: — Znam.
Nikome nije dopuštao da ulazi u to zabranjeno područje, ni da remeti mračni red koji je
u sebi stvorio. I tako smo se sve više odvajali, prikriveno ogorčeni, on zbog sumnje,
ozlojeđenosti, nesreće, ja zbog njegove nezahvalnosti.
***
Hasan se pomirio s ocem, i govorio o tome šalјivo, kako je stekao tutora, svekrvu i
razmaženo dijete u istoj osobi, ali je radost vrcala iz njega. Dogovorio se s ocem da svoj i
njegov dio imetka zavješta u vakuf, za dušu i za spomen, u korist siromaha i beskućnika,
trčao po cio dan, svršavao poslove oko ugovora i sudskih potvrda, tražio pogodnog čovjeka
za muteveliju, poštenog, pametnog i spretnog, ako i toga ima, govorio je, smijući se. Nisam
bio siguran da li se više raduje što se pomirio s ocem, ili što je njegovu zetu, Ajni-efendiji,
izmakao toliki imetak. — Ako mu srce ne pukne — govorio je veselo — onda je od kamena.
Kupio je Kur-an koji je Mula-Jusuf pisao, da ga pokloni ocu. Jusuf nije htio da primi
novac, ali je Hasanov razlog bio ubjedlјiv:
— Dvije godine rada ne poklanja se lako.
— Šta će mi novac?
— Daj ga kome je potreban.
Čudio se, gledajući Kur-an: — On je umjetnik, šejh-Ahmede, a ti ćutiš i kriješ ga, bojiš
se da ti ga ne uzmu. Podsjeća me na čuvenog Muberida. Možda je čak i lјepše. Strasnije,
iskrenije. Jesi li čuo za Muberida, Mula-Jusufe?
— Nisam.
— Postao je bogat i ugledan zbog dara kakav je i tvoj. A za tebe u našoj kasabi niko ne
zna. Čak ni oni koji dolaze u tekiju. Naši lјudi odlaze s darom u Carigrad ili Misir, a drugi
nam vraćaju glas o njima. Mi ne znamo, ne tiče nas se, ili ne vjerujemo sebi.
— Ovdašnja slava je malena, svejedno iz kog razloga — rekao sam, ne primajući prijekor.
— Htio sam da ga pošalјemo u Carigrad, nije pristao.
Mladić se zbunio, kao i prvi put. Samo s manje straha nego onda.
— Ja ovo radim zbog sebe — rekao je tiho. — I nisam ni mislio da li vrijedi.
Hasan se nasmijao:
— Ako govoriš iskreno, trebalo bi da ustanem na noge pred tobom.
Gledao je za mladićem, kad je otišao zbunjen zbog pohvala.
— Još ima stidlјivih i osjetlјivih, prijatelјu moj. Zar ti to nije čudno?
— Uvijek će ih biti.
— Hvala Bogu. Suviše nas je koji više i ne znamo šta je to. Ovakve bi trebalo čuvati, za
sjeme. Izgleda da te se on malo tiče — dodao je nenadano.
— Ćutlјiv je, zatvoren.
— Stidlјiv, ćutlјiv, zatvoren. Neka mu je alah u pomoći.
— Zašto?
— Vaše derviško zanimanje je čudno, vi prodajete riječi, koje svijet kupuje, iz straha, ili
iz navike. On ne želi, ili ne umije da prodaje riječi. Ne umije da proda ni ćutanje. Ni dar. I
nije mu stalo do uspjeha. Do čega mu je onda stalo?
Uzalud, teško ga je zaustaviti kad neko probudi njegovu pažnju. Često bez razloga, ili
zbog razloga koji je samo njemu važan.
— Zašto se toliko raspituješ za njega?
— Ne raspitujem se. Razgovaramo.
— Ti imaš čudnu sposobnost da osjetiš nesrećna čovjeka.
— Zar je nesrećan?
Ispričao sam sve što sam znao, ili gotovo sve, o ravnici, dječaku, o njegovoj majci, i dok
sam pričao, postajalo mi je sve jasnije da je mladić žrtva. Kao i ja. I nisam znao čija je muka
veća, njega je sustigla na početku života, mene na kraju. Nisam to rekao, ali sam i sam
osjećao kako suviše žalim tu nesreću: udvajao sam se, govoreći i o sebi.
Hasan je slušao, gledajući u stranu, ne prekidajući me, uzbuđen, ali dovolјno trijezan da
pogodi suštinu:
— Izgleda da si ga tek sad shvatio. Trebalo mu je pomoći.
— Ne želi ničiju pomoć, ne dopušta da mu se iko približi, ne vjeruje nikome.
— Povjerovao bi lјubavi. Bio je dijete.
— Volio sam ga. Ja sam ga i doveo ovamo.
— Ne krivim tebe. Svi smo takvi. Krijemo lјubav, tako je i ugušimo. Šteta, i za tebe i za
njega.
Znam šta je mislio: mogao mi je sada zamijeniti brata. Ali niko mi brata ne može
zamijeniti.
Nisam pomogao Jusufu! A ko je meni pomogao!
Govorio sam o sebi, on je čuo samo mladićevo ime. Pričanjem o njemu istisnuo sam
sebe. Da li zato što je Jusuf mlad? Ili što sam ja ponosan, i jak? Snažne niko ne žali.
— A sad? Kako je sad? Ćutite o svemu?
— Nesrećni lјudi su suviše osjetlјivi. Mogli bismo pozlijediti jedan drugoga.
Nije vrijedilo govoriti o onome što je teško objasniti, da volim sjećanje na ravnicu, a
mrzim njegovu hladnu izdvojenost i mračno ćutanje, koje ubija nadu. Uprostio sam taj
složeni odnos, rekavši djelimičnu istinu, da se pomalo tuđimo, ali da je veza među nama
ipak jaka, jer čovjek se ne odvaja lako od onoga kome je pomogao, čuva lijepu uspomenu o
sebi. Ja i Jusuf smo kao najbliži rod, pa i nesporazumi su nam rođački, uvijek su blizu
lјubavi.
— Postoji i rođačka mržnja — nasmijao se Hasan.
Nije me iznenadio. Dugo je i bio ozbilјan.
Odgovorio sam šalom:
— Nismo stigli dotle.
***
Otada su se češće viđali. Hasan je dolazio u tekiju, ili ga pozivao kući. Žurili su zajedno
za Hasanovim poslovima, pisali ugovore i pravili nekakve račune, šetali u predvečerje pored
rijeke. Mula-Jusuf se vidlјivo mijenjao: znao sam, oko njega lebdi Hasanova neposrednost,
kao omaglica. Još je nosio poslušno izgublјeni izraz, kojim se odvajao od lјudi, ali nije više
bio beznadan i težak. Kao da je oživlјavao onaj daleki dječak, sporo, doduše, još prekriven
sjenkom.
Postajao je nemiran ako Hasan ne bi došao, gledao bi u njega ozaren kad bi se pojavio,
radovao se njegovoj vedrini i prijatelјskoj riječi, nije odlazio, kao ranije, kad bismo Hasan i ja
počeli razgovor, ostajao je uz nas, gotovo zaboravlјajući dužni obzir, s pravom koje mu je
davalo novo prijatelјstvo. I Hasan je bio zadovolјan zbog te ćutlјive privrženosti, i zbog
radosti s kojom ga je mladić sačekivao.
A onda se sve izmijenilo. Suviše brzo, suviše iznenadno. Hasan je prestao da dolazi u
tekiju, nije više pozivao Jusufa, nisu se više viđali.
Pitao sam ga, začuđen:
— Šta je s Hasanom?
— Ne znam — rekao je zbunjeno.
— Otkad nije dolazio?
— Već pet dana.
Izgledao je utučen. Pogled mu je opet postao nesiguran, teška sjenka se navukla na lice,
što je bilo počelo da se razgalјuje.
— Zašto nisi otišao do njega?
Poniknuo je glavom, i s mukom odgovorio:
— Išao sam. Nisu me pustili.
I ja sam jedva uspio da vidim Hasana.
Mala žena, što je u svakog gledala rastreseno, tiho se osmjehujući svome sjećanju ili
očekivanju, sa cvijetom u kosi, dotjerana i namirisana (muž je sigurno mislio da je to zbog
njega, i bio je srećan), pustila me u strahu, zamolivši da kažem kako sam vrata našao
otvorena, lakše će se opravdati što je zaboravila da zaklјuča, nego što me propustila. Tri
dana i tri noći ne izlaze, rekla je, bez prijekora. Sve joj izgleda veselo.
Našao sam ga u prostranoj divanhani, s drugovima. Bacali su kocku.
Soba je u neredu, puna duhanskog dima što se vukao kao magla u polutami, zbog
spuštenih debelih zavjesa, svijeće su još gorjele, iako je jutro, lica su blijeda, izmučena. Oko
njih sahani i čaše.
I gomile novca.
Hasanov izraz je krut, nesabran, gotovo zao. Pogledao me začuđeno, nimalo lјubazno.
Pokajao sam se što sam došao.
— Htio sam da govorim s tobom.
— Sad sam u poslu.
Držao je u ruci kocku od slonovače, i bacio je na ćilim, zauzet igrom.
— Sjedi, ako hoćeš.
— Nemam vremena.
— O čemu si htio da govoriš?
— Nije važno. Drugi put.
Izašao sam, uvrijeđen. I začuđen. Ko je ovaj čovjek? Prazna pričalica? Aprilsko sunce?
Slabić koga poroci svladavaju?
Bio sam zlovolјan, težak od misli da nema lјudi koji su uvijek dobri. On rasipa lijepe
riječi, i odmah ih zaboravlјa.
A kad sam stigao do kraja dugog hodnika, Hasan je izašao iz sobe.
Prvi put sam vidio da je neuredan, nemaran prema sebi. Kao da nije on. Oči mu nisu
vedre, ni jasne, već mutne i upale, smorene pićem i dugim bdijenjem. Ružno je treptao na
svjetlu.
Gledali smo se bez osmijeha.
— Oprosti — rekao je tmurno. — Došao si u nezgodan čas.
— Vidim.
— Nije loše da znaš sve o meni.
— Nema te već danima. Htio sam da vidim šta je s tobom.
— Imao sam poslova. Osim ovih.
— I zbog Jusufa sam došao. Je li se nešto desilo? Tražio te, nisi ga pustio u kuću.
— Nisam uvijek raspoložen za razgovor.
— Navikao se na tebe. Zavolio te.
— Zavolio, to je previše. Navikao, to nije ništa. A nisam kriv ni za jedno ni za drugo.
— Pružio si mu ruku, izvukao ga iz samoće, i onda ga ostavio. Zašto?
— Ne mogu ni s kim da se vežem za cio život. To je i moja nesreća. Pokušavam i ne
uspijevam. Šta je u tome čudno?
— Htio bih da znam razlog.
— Razlog je u meni.
— Pa, ništa. Oprosti.
— Rekao si da si ga volio. Jesi li siguran u to?
— Ne znam.
— Onda nisi. Zašto si ga dovodio ovamo kad nisi htio da ga prihvatiš?
— Prihvatio sam ga.
— Vršio si samo dužnost, čekajući njegovu zahvalnost. A on se sve više izdvajao i
utvrđivao u mržnji.
— U mržnji? Prema kome?
— Prema svakome. Možda i prema tebi.
— Zašto bi me mrzio? — upitao sam, zaprepašten tom mogućnošću, iako sam o njoj
mislio i ranije.
— Trebalo je da od njega stvoriš prijatelјa, ili da ga otjeraš. Ovako ste se spetlјali kao
dvije zmije koje su jedna drugoj progutale rep i ne mogu više da se odvoje.
— Nadao sam se da ćeš ti učiniti ono što nisam ja.
— I ja bih volio da to učini neko drugi. I svi lјudi isto tako. Zato i ne činimo ništa. Je li
sad dosta? Čekaju me.
Od njega se osjećao zadah rakije i duhana, bio je prijek i opor, spreman na svađu,
neugodan.
— Je li ti Jusuf to sve rekao?
Okrenuo se i otišao, bez riječi.
Dobro je što sam ga vidio i ovakvog.
Hasan je nedoslјedan. Hasan ne zna šta hoće, ili zna a ne može, Hasan je
dobronamjeran ali neizdržlјiv, Hasan pokušava a ne uspijeva, i možda je zaista njegova
nesreća u tom beznadnom započinjanju, u tom građenju mostova preko kojih ne prelazi. To
je prokletstvo želјe koja se ne gasi, ali se ne ostvaruje. Neprestano traži, s oduševlјenjem, pa
se brzo povlači, prazan i neoplođen. Kao da ga vuče misao, a odbija čovjek. To je čudno
oštećenje, i muka, ne zato što odustaje, već što uvijek nanove pokušava. Onda je sve u
njemu, a ne u drugome.
A opet sam tražio uzrok izvan njega.
Kriv je što je otjerao Jusufa. A ipak sam se pitao, sasvim nelogično: zašto? Ne uviđajući
da tako prebacujem krivicu na drugoga.
Tražio sam razlog što se Hasanovo oduševlјenje brzo ugasilo. Šta je Jusuf učinio? Htio
sam da mi to Hasan kaže, a on je optužio samo sebe. Ubilјežio sam tu samooptužbu na
njegov raboš, ali sam pitao i dalјe: šta je Jusuf učinio?
Pitao sam sebe, pitao sam Hasana, zbog sebe. Mučila me tajna, kao mrak, opsjednuto
sam je vezao, kao i sve, za svoju nesreću, što se sklopila oko mene postavši mi hrana i
vazduh, srčika i jezgro života. Morao sam da je riješim, od toga je sve zavisilo, i mučio sam
se grozničavo, ponovo pretresajući svakog čovjeka, svaki događaj, svaku riječ koja se ticala
mene i moga mrtvog brata. Zar može da ostane potpuna tajna ono što se među lјudima
desi?
Ovaj raskid me natjerao da pođem unazad.
Sve se ponavlјalo u mome sjećanju bezbroj puta, i sve mi je bilo poznato, a opet sam,
ponovo, razvijao ono što se sleglo, sve dok u toj mučnoj igri nisu počele da se stvaraju
neočekivane veze i mutan nagovještaj rješenja. U razložnijim trenucima činilo mi se da
nikakve svrhe nema to zamorno preplitanje, da mi ništa ne može donijeti to traganje za
skrivenim smislom najbeznačajnijeg pokreta ili nečije riječi, ali nisam mogao da odustanem,
prepuštao sam se, kao sudbini. Kad sve sastavim, vidjeću šta sam otkrio. Ličilo je na
kockanje, isto toliko beznadno i isto toliko strasno. Nisam očekivao siguran dobitak, ali je i
neizvjesnost imala draži. Bodrila su me zlatna zrnca na koja sam nailazio, tjerajući me da
tražim žilu.
A možda je to bila i odbrana od straha koji me mogao napasti. Nije bilo daleko, palucao
je oko mene, kao vatreni obruč. Štitio sam se varkom da se nečim bavim, da se nečim
branim, da nisam sasvim bespomoćan. Nije bilo lako oživlјavati u sebi lјude s kojima sam se
nekad susretao, i prisilјavati ih da ponovo govore poznate riječi. Ali sam u tom avetnom
kretanju, brujanju, šaptanju, zbrci, u tom ponekad bezumnom spajanju, uspijevao da se
privežem uz jednu misao, kao mornar uz krmu, da ga ne odnese talas u oluji.
A kad raspletem čvorove, kad sam učinim izbor, znaću da li sam slučajno bačen u
mutnu maticu, ili postoje uzroci i vinovnici.
U izdvojenom svijetu, omeđenom nezaustavnim šumom kiše, gukanjem golubova,
sivilom oblačnog dana ili tamom mrkle noći, moju sobu su naselјavali svjedoci, nevični u
početku, usplahireni kao i ja, ali sam postepeno uspijevao da ih privolim na red, odvajajući
ih jednog po jednog, kao na saslušanju. Dijelio sam ih na značajne i beznačajne. Beznačajni
su oni koji su mi krivi, jer su jasni. Značajni su oni koji nisu sve rekli.
A kad sam obnovio što se moglo, u razgovorima u kojima smo bili ja i njihove sjenke, i
njihove riječi, morao sam da provjerim sumnje i slutnje. Nisam to mogao da učinim sa
sjenkama i riječima, što su ostajale uvijek iste. Pošao sam u susret razrješenju tajne, među
žive lјude.
Čekao sam samo da prođe izvjesno vrijeme, i da po svemu padne zaborav. Srećom, lјudi
lako zaboravlјaju ono što ih se ne tiče. Nastojao sam da svakoga uvjerim kako sam i ja
zaboravio, ili prežalio, uplašio se, povukao u molitvu. Neka uzme ko šta hoće.
Pozvao sam Mula-Jusufa. I njega sam na usamlјenim noćnim saslušanjima prisilјavao
da ponavlјa sve što je govorio i činio. Bio sam uzbuđen, jer je razgovor važan. Priznao sam
da sam pogriješio, pred Bogom i pred lјudima, ponašajući se u nesreći nerazumno, nimalo
dostojno zvanja koje vršim. Zaslijepila me tuga, i lјubav, i to mi je jedino opravdanje.
Zaboravio sam da je Bog tako htio, i da je kaznio brata ili mene, ili obojicu, zbog grijehova
koje ne znamo. Tuđom rukom, ali svojom volјom.
Slušao je usredsređeno, bez opreznosti kojom se obično čuvao. Da li zbog mog smirenog
govora i tihog glasa, ili što ga je zabolјelo sjećanje na vlastitu nesreću, gledao me slobodno i
otvoreno. A opet, bio je uznemiren, gotovo razdražen.
— Kakvih grijehova? — upitao je odbojno.
— Saznaćemo ih na sudnjem danu.
— Daleko je sudnji dan. Šta dotle da radimo?
— Da čekamo.
— A je li kriva ta tuđa ruka kojom nas Bog kažnjava?
Iznenadio sam se. Nikada nije tako oštro govorio i lјutito pitao. Prekinuo je moju
ispovijest i počeo razgovor o sebi. Misli na vojnike koji su mu ubili majku, zbog njenih
čudnih grijehova, i njega, bez ikakva grijeha. Sam je ubrzao ono što sam ja želio.
— Ne znam, sine moj — rekao sam mirno. — Znam samo da će svako odgovarati pred
Bogom za sve što učini. I znam da nisu svi lјudi krivi, već samo oni koji su krivi.
— Ne pitam zbog onih koji su učinili zlo, već zbog onih kojima je učinjeno zlo.
— Pitaš zbog sebe. Tebi je učinjeno zlo. Zato i ne znam da odgovorim. Ako kažem da nisu
krivi, nalјutio bih te, a nije ni pravo. Ako kažem da su krivi, podržao bih te u mržnji.
— Kakvoj mržnji? Koga ja mrzim?
— Ne znam. Možda i mene.
Sjedio je do prozora, zagledan u svoje skloplјene prste, iza njega je siv dan i oblačno
nebo, slično njemu. Kad je čuo Hasanove riječi, naglo se okrenuo i pogledao me
unezvijereno, iznenađeno, oštro, zaista s mržnjom. A onda je skrenuo pogled i rekao gotovo
šapatom:
— Ja te ne mrzim.
— Hvala Bogu — rekao sam, žureći da ga smirim, bojeći se da ne ode, kao što je činio
ranije. — Hvala Bogu. Želio bih da vratim tvoje povjerenje, ako je nestalo. Ako nije, još bolјe.
Cijenim nova prijatelјstva, ona su lјubav koja nam je uvijek potrebna, ali stara prijatelјstva
su više nego lјubav, jer su dio nas samih. Ti i ja smo srasli, kao dvije bilјke, oštetile bi se
obadvije kad bi se odvojile, žile su nam isprepletene, i grane. A opet, mogli smo više nego da
rastemo na istom busenu sjećanja, živeći svako svoj život. Mogli smo da budemo jedno. Žao
mi je sad, zbog svega što smo propustili. Zašto smo ćutali? A znali smo da svaki od nas misli
o onome što se desilo, to se ne može zaboraviti. Sebi zamjeram više nego tebi, stariji sam, s
više iskustva. Brani me samo to što sam znao da je moja lјubav prema tebi uvijek ista. Na
odstojanju me držala tvoja izdvojenost. Ljubomorno si čuvao svoju nesreću za sebe, kao što
majmunica nosi svoje mrtvo dijete na prsima. Mrtve treba sahraniti, zbog sebe. Samo sam ti
ja mogao u tome pomoći. Zašto me nikad nisi pitao o majci? Ja jedini znam sve o njoj.
Nemoj da se grčiš, nemoj da se zatvaraš, neću reći ništa što bi te zabolјelo, volio sam i nju i
tebe.
— Volio si je?
Glas mu je mutan, hripav, opasan.
— Ne boj se. Volio sam je kao sestru.
— Zašto kao sestru? Bila je kurva.
Uplašio me njegov izraz, nepoznat mi dotad, oštar, nemilosrdan, spreman na sve, iako
sam znao da je grub i da muči sebe zbog tuge oživlјene ovim prvim razgovorom o majci.
Iznenadila me i divlјina s kojom je raskopavao svoje rane. Zar toliko pati?
Rekao sam, smirujući ga:
— Surov si zato što ti je teško. Tvoja majka je bila dobra žena, žrtva a ne griješnica.
— Zašto su je onda ubili?
— Zato što su glupi.
Ćutao je, gledajući u pod, mogao sam da zamislim koliko mu je teško, iako sam,
naježen, samo naslućivao strahotu njegove muke. A onda je upitao, pogledavši me
neprijatelјski, s poslјednjom nadom da se neću odbraniti:
— A šta si ti učinio?
— Molio sam za nju uzalud. I odveo tebe, u drugo selo, da ne vidiš. Poslije plakao,
skriven, sam, zgađen na lјude, a žaleći ih, jer su cio dan skrivali oči jedan od drugoga, zbog
stida.
— Jedan dan nije mnogo. Ko je... Kako su je ubili?
— Ne znam. Nisam mogao da gledam. A nisam htio da pitam.
— Šta su poslije govorili o njoj?
— Ništa. Ljudi lako zaboravlјaju ono čime se ne ponose.
— A ti?
— Otišao sam, uskoro. Stidio sam se, zbog njih. I žalio tebe, i nju, dugo. Tebe naročito.
Bili smo prijatelјi, bolјeg nikad nisam imao.
Zatvorio je oči i počeo da se njiše, kao u nesvjestici.
— Mogu li da idem? — rekao je tiho, ne gledajući me.
— Jesi li bolestan?
— Nisam bolestan.
Stavio sam mu ruku na čelo, s naporom učinivši taj obični pokret, gotovo sam odustao,
osjećajući kako mi dlan gori prije nego što sam ga i spustio. A kad sam mu dodirnuo vrelu
kožu, jedva se uzdržao da ne odmakne glavu, neprirodno ukočen, kao da čeka nož.
— Idi — rekao sam. — Izmučili smo se ovim razgovorom i ti i ja. Treba da se naviknemo.
Izašao je, posrćući.
Naredio sam Mustafi da mu nabavi med, slao ga u šetnju, nagovarao da se ponovo
prihvati prepisivanja Kur-ana, nudio da poručimo zlatnu i crvenu boju, a on je odbijao,
postajući sve čudniji, i zatvoreniji nego ranije. Kao da mu je moja pažnja postala prava
muka.
— Razmazićeš ga — rekao je hafiz Muhamed, tobože s prijekorom, ali nije bilo teško
vidjeti da je zadovolјan. Uzbuđivala ga je tuđa dobrota, iako nikad nije htio sam da se veže
za nekoga. Dobrota je za njega kao izlazak sunca: za gledanje.
— Oslabio je — rekao sam, braneći se. — Nešto se s njim dešava.
— Oslabio je, zaista. Da nije zalјublјen?
— Zalјublјen?
— Zašto se čudiš? Mlad je. Bilo bi najbolјe da se oženi, i da izađe iz tekije.
— Koga da uzme? Tu u koju je zalјublјen?
—— Ne, nikako! Zar je malo djevojaka u kasabi?
— Vidim da nešto znaš. Zašto puštaš da pogađam?
— Pa, ne znam mnogo.
— Reci ono što znaš.
— Možda nije pošteno da govorim. Možda samo ja tako mislim.
Nisam navalјivao, znao sam da je u zabludi, a znao sam i da će reći. Nјegovo tobožnje
oklijevanje je smiješno, i počeo je razgovor da bi sve rekao. A bogzna šta je vidio i šta je u
svojoj naivnosti zamislio. Nisam mnogo očekivao od njegova obavještenja.
Ali kad je ispričao, učinilo mi se čudno. Išao je Hasanovu ocu, rekao je, i pred kapijom
kadijine kuće vidio je Mula-Jusufa. Stajao je, neodlučan, gledao u prozore, pošao prema
vratima i zaustavio se, pa polako, osvrćući se, krenuo od kuće. Nešto je htio, nešto je
očekivao, nekog je tražio. A kad su se susreli, hafiz Muhamed ga ništa nije pitao, a mladić je
rekao da je slučajno naišao ovuda, u šetnji. I eto, baš to što je rekao, probudilo je u njemu
sumnju, i brigu, jer nije naišao slučajno, ni u šetnji. I volio bi da nije ono što je pomislio.
Zato je i ćutao, sve dosad.
— Šta si pomislio? — upitao sam usplahiren, iznenadno doveden pred rješenje tajne.
— Pa, stid me i da pomenem. Ali, ponašao se čudno. A onda, slagao je, da se opravda,
znači da se osjećao kriv. Pomislio sam da se zalјubio.
— U koga se zalјubio? U Hasanovu sestru?
— Eto, i ti si pomislio. A ako nije istina, neka me Bog pokara zbog griješne misli.
— Može biti — rekao sam mračno. — Svašta se lјudima dešava.
— Trebalo bi s njim govoriti. Samo će se uzalud izmučiti.
— Misliš?
Pogledao me začuđeno, ne shvativši moje pitanje, ne shvativši ni da je pakost, i rekao da
mu je žao mladića, izgrišće ga kao rđa ta lјubav bez ikakva izgleda, a biće sramota i za njega
i za nas. Sramota pred svijetom, i pred njom, udatom i poštenom ženom. A on, hafiz
Muhamed će moliti Boga da mladića skrene s tog puta, a njemu da oprosti grijeh ako je
pogrešno vidio i rđavo pomislio.
Bio je potišten kad je sve rekao, kajao se. A pojelo bi ga da je ćutao.
Kamo sreće da je istina što govori ovaj čovjek koji se boji grijeha i ondje gdje ga nema. A
možda i ima? Zašto bi bilo nemoguće?
Zagrijala me ta ružna misao, razvio sam je u času, dao joj krila, otkrivši veličanstvene
mogućnosti koje krije. Pamtio sam ženine lijepe ruke što su se nesvjesno milovale, želјno se
stiskajući, i neistrošenu snagu kojom su zračile njene hladne oči, kao duboka voda, i njenu
mirnu bezobzirnost kojom se svetila za nešto. A pamtio sam i to, da se već sve desilo, da je
Harun bio ubijen, kad je tražila da izdam Hasana. Sigurno nije znala za moga brata, možda
mu ni ime nikad čula nije, ali ja sam to zaboravlјao, u mome sjećanju ostala je surova, kao i
njen muž, kadija, bili su za mene dvije krvožedne škorpije, i moje srce nije im moglo poželјeti
nikakvo dobro. Zato je mržnja kliktala u meni: kamo sreće! U jednom trenutku slabosti vidio
sam je potčinjenu mladošću Jusufovom, a kadiju osramoćena prastarom pravdom grijeha.
Ali sam brzo potisnuo tu misao, znao sam da je ružna i da me unizila želјom za sitnom
osvetom. A otkrila mi je i važniju stvar: to se pokazala moja nemoć, i strah pred njima, a
strah i nemoć rađaju niske nagone. U mislima sam prepustio bitku drugome, i makar za
čas, iz prikrajka uživao u njihovom porazu. A kakav je to poraz, kakvo izravnanje prema
onome što sam ja izgubio?
Postidio sam se, i uplašio. Ne, rekao sam, čvrsto riješen, neću tako. Na što god se
odlučim, moraću da učinim ja, sam. Bilo da oprostim, bilo da se namirim. To je pošteno.
Zovnuo sam opet Mula-Jusufa, poslije razgovora s hafiz-Muhamedom. Dočekao sam ga,
razgledajući Hasanov poklon, Abul-Faradžovu knjigu u safijanskom povezu, sa četiri zlatne
ptice na koricama.
— Jesi li vidio ovo? Poklon od Hasana.
— Kako je lijepo!
Pipao je prstima safijan, i raširena krila zlatnih ptica, gledao čudesne inicijale i raskošna
slova, odjednom preobražen. Ova lјepota, koja ga je čudno uzbuđivala, stišala je njegovu
uznemirenost s kojom je ušao u sobu.
Znao sam da bih stekao značajnu prednost ako bih ga ostavio da iščekuje, da se boji,
zamišlјajući naš razgovor, da grozničavo kopa po riznici svojih grijehova, jer ih svako ima.
Ali sam se odrekao tog dobitka koji bi mi donio njegov strah. Više sam volio povjerenje.
Rekao sam da namjerno obnavlјam razgovor koji smo vodili, jer njegova uznemirenost
traje, a to je najgore stanje, to znam po sebi, kad se ne odlučujemo, kad stojimo razapeti na
mukama a ponekad ne možemo tačno ni da ih odredimo, i kad nas svaki dašak vjetra lјulјa,
čupajući nas iz korijena. Želio bih da mu pomognem, koliko mogu, i koliko on hoće da
primi. Činim to zbog njega, ali i zbog sebe, možda sam kriv pred njim, propustio sam da ga
jače privežem uza se, i da mu tako vratim osjećaj sigurnosti. Izgubio sam brata, neka mi
bude umjesto njega. Ne tražim da mi kaže šta se s njim dešava, svako ima pravo da čuva
svoju misao, ma kakva da je, a nije uvijek lako ni reći, često se vrtimo kao vjetrokaz, i ne
možemo da odredimo svoj položaj, izbezumlјeni nesigurnošću. Vrtimo se između očajanja i
želјe za smirenjem, i ne znamo šta je naše. Zaustaviti se u jednoj tački, okrenuti se prema
jednoj strani, to je ono što treba a što je teško učiniti. Ma kakva odluka, osim one koja će
uznemiravati našu savjest, bolјa je od izgublјenosti kojom nas daruje neriješenost. Ali
odluku ne treba požurivati, treba joj samo pomoći da se rodi, kad joj dođe vrijeme. Muke
odlučivanja mogu olakšati prijatelјi, ali samo olakšati, nikako odstraniti. I opet su
neophodni, kao babica pri porođaju. I to znam iz vlastitog iskustva. Kad mi je bilo najteže,
kad sam mislio da je izlaz da dignem ruku na sebe, Bog je poslao Hasana, da me ohrabri i
podigne. Nјegova pažnja i dobrota, a možda smijem da kažem: i lјubav, vratili su mi vjeru u
sebe i u život. Znaci te pažnje mogu nekome izgledati sitni, ali su za mene imali
neprocjenjivu vrijednost. Moje sumanuto okretanje se zaustavilo, moj užas se stišao, u ledu
što me bio okovao osjetio sam topli vjetar lјudske dobrote, neka mi oprosti on, Mula-Jusuf,
što se i sad uzbuđujem zbog tog dragog sjećanja, ali veću milost od te niko mi u životu nije
pružio. Bio sam usamlјen, napušten od svih lјudi, ostavlјen u praznoj tišini svoje nesreće,
da se nepravda izvrši na meni dokraja, na granici da posumnjam u sve što sam vjerovao, jer
se sve rušilo, zatrpavajući me. Ali eto, bilo je dovolјno da znam kako postoji jedan dobar
čovjek na svijetu, pa neka je i jedini, da bi me pomirio s ostalim lјudima, Možda je čudno što
njegovom postupku, koji bi trebalo da je običan među nama, dajem toliki značaj, i što sam
toliko zahvalan. Ali sam vidio da takav postupak nije nimalo običan, i da je tog čovjeka
izdvojio između ostalih lјudi. A još sam bio kriv, i njegova pomoć mi je postala još draža.
Mula-Jusuf je digao glavu.
Da, kriv. Učinio sam mu ružnu stvar, veoma ružnu. Svejedno kakvu, svejedno zašto.
Mogao bih, naći razlog, i opravdanje možda, ali to nije važno. Nјegovo prijatelјstvo mi je bilo
potrebno, kao vazduh, a bio sam spreman da ga se lišim, jer pred njim nisam mogao da
skrivam laž. Želio sam da mi oprosti, ali on je učinio i više: poklonio mi je još veću lјubav.
— Jesi li mu nanio zlo? — upitao je Mula-Jusuf s naporom.
— Izdao sam ga.
— A da te prezreo? Da te odbacio? Da je razglasio tvoju izdaju?
— Opet bih ga poštovao. Još jednom me poučio da se prava plemenitost ne cjenka.
Pomogao mi je dvostruko, i dvostruko se obogatio. Rekao sam Hasanu da su lјudi, kao što je
on, prava blagodat, poklon koji nam sam Bog šalјe, i zaista mislim tako. On nekim
nepoznatim čulom osjeti kome je pomoć potrebna i pruža je kao lijek. Čarobnjak, jer je
čovjek. I nikad ne napušta onoga kome je pomogao, vjerniji nego brat. Najlјepše je što
njegovu lјubav ne treba ni zaslužiti. Da je trebalo da je zaslužim, ne bih je ni imao, ili bih je
davno izgubio. On je čuva sam, on je poklanja, ne tražeći drugi razlog osim potrebe koju
sam osjeća, ni druge naknade osim svoga zadovolјstva, i tuđe sreće. Prihvatio sam nauk koji
mi je dao, da čovjek dobija kad daje. A nisam više ni rovit, njegova lјubav me izvidala,
osposobila me da i sam budem oslonac drugome. Osposobila me za lјubav, daću je njemu,
Mula-Jusufu, ako mu može biti od pomoći.
Smiješio sam se tiho i toplo, možda s mukom držeći na okupu sve što sam htio da
kažem a što mi je izgledalo važno, ponešto nespokojan i zbog misli da Hasan ne bi ovoliko
objašnjavao svoje prijatelјstvo. Ali, svako ima svoj način, a moj zadatak je teži.
Mula-Jusuf je bio povučeniji i nerazgovorlјiviji nego u prvom razgovoru. Ali nije manje
uznemiren. Sjedio je preda mnom na kolјenima, stegnut, grozničav, u neprestanom
nastojanju da olabavi grč prstiju koje je zarivao u bedra, nemoćno sklapajući i otvarajući
vrele oči, dižući ih prema meni, u muci. Nije mogao da sakrije koliko moje smirene riječi
olujno pustoše po njemu. U jednom času, kad mi se učinilo da će zaridati, htio sam da ga
otpustim, da ne mučim ni njega ni sebe, ali sam se prisilio da završim što sam započeo. Nad
nama se izvršavala sudbina.
Rekao sam, da su me Hasanovo prijatelјstvo, i ovaj poklon, kojim je sve počelo među
nama, naveli na spasonosna razmišlјanja i odluke. Jedna jedina stvar koja mi je ostala od
kuće, od majke, to je mahrama sa četiri izvezene zlatne ptice, čuvam je u sehari. Hasan ih je
prenio na korice knjige, i raznježio me kao dijete, kao budalu. I tada sam shvatio ono
najvažnije. Sjeća li se, i njega sam pitao, nekad, o zlatnoj ptici koja znači sreću. Sad sam
shvatio: to je prijatelјstvo, lјubav prema drugome. Sve drugo može da prevari, to ne može.
Sve drugo može da izmakne i ostavi nas puste, to ne može, jer zavisi od nas.
Ne mogu da mu kažem: budi mi prijatelј. Ali mogu da kažem: biću ti prijatelј. Bližeg od
njega, Jusufa, nemam. Neka mi bude umjesto sina, koga nisam stekao; neka mi bude
umjesto brata, koga sam izgubio. A i ja ću njemu biti sve što želi i što nema. Sad smo
jednaki, unesrećili su nas zli lјudi. Zašto ne bismo jedan drugome bili zaštita i utjeha? Meni
će možda biti lakše, jer mi je uvijek u srcu dječak sa ravnice, čak i kad mi je moja nesreća
bila važnija od svega. A nadam se da ni njemu neće biti teško: biću strplјiv, čekaću da
ponovo oživi prijatelјstvo koje je, znam to dobro, osjećao prema meni.
Je li se povio? Je li jeknuo? Je li zaustavio vapaj na samom rubu suhih usana?
Uzalud je, nema nam spasa, nesuđeni prijatelјu.
Zato mogu da mu kažem (nastavio sam neumolјivo) i ono što ne bih rekao, da mi nije
stalo do njega. Ili bih rekao drukčije, sa drugom namjerom, s cilјem da se zaštiti ugled našeg
reda. Ovako, neka to bude prijatelјski razgovor, koji se tiče samo mene i njega. Neće mi biti
lako da kažem, a ni njemu da čuje, ali bi bilo još gore ako bismo ćutali.
Da, rekao je jedva dišući, uplašen i uznemireno radoznao, ošamućen već onim što je
čuo, a ne znajući da li je to sve, jer je njegova napregnutost pokazivala da neprestano nešto
očekuje, nešto važno, od svega najvažnije: konačni razlog ovog razgovora. Dao sam mu ga,
ne otkrivši ništa, pustio sam da se on otkriva.
Rekao sam:
Ne ispitujem kuda ide i šta radi, saznao sam slučajno, i žao mi je što sam saznao, ako je
istina ono čega se bojim. (Činilo se da će mu oči iskočiti, gledao je u mene kao u zmiju,
opčinjen, požurivao moje riječi, a plašio ih se.) Šta je tražio pred vratima kadijine kuće?
Zašto blijedi? Zašto drhti? Možda je bolјe da prekinem razgovor, ako ga toliko uzbuđuje, a
opet, baš me to nagoni da nastavim, jer izgleda da stvar nije nevina. Znam o njemu dosta,
znam ili pretpostavlјam šta se s njim dešava, i mada je sve ružno, njegova uznemirenost je
svjedok da mu je savjest živa i da ga prekorava.
Mladićeva glava padala je sve niže, povijao se pod teretom straha koji ga je lomio, kao da
su mu kičmeni pršlјenovi pucali.
Pokušao je nemoćno da ponovi, kako je naišao slučajno, ali ja sam odmahnuo rukom,
odbivši i razgovor o tome.
Čekao je, ne dišući, čekao sam i ja, jedva dišući. Do poslednjeg časa nisam znao da li ću
reći ono što je jedino važno, zbog čega bih ga na vatri pekao, da prizna. Vikalo je to u meni,
izbezumlјeno, okrvavlјeno, ali sam optužbu zadržavao usnama što su se grizle, boreći se da
je ne puste. Ako ga savlada potpuni strah i natjera da sve odreče ostaću u nedoumici.
Ovako sam ga zategao, napeo do kraja, izludio: gotovo sam čekao da iskezi zube, da
zareži, da me rastrgne, kako bi vidio šta je skriveno u mome srcu.
To je učvršćivalo moju sumnju, ali još nije bilo dokaza.
Sad treba naglo popustiti, sve učiniti smiješnim. Ako mu se na licu pojavi izraz
olakšanja, onda sam na pravom putu. Kriv je.
Savladavši buku u sebi, i zaglušni huk krvi, ponovio sam hafiz-Muhamedovu naivnu
pretpostavku, da je možda zalјublјen u Hasanovu sestru. Žao bi mi bilo, jer bi njegovo srce,
žedno lјubavi, ostalo crno i sasušeno zbog te griješne i beznadne želјe. To bi ga dotuklo i
udalјilo od lјudi, a možda i od mene. I neka mi ne zamjeri, govorim mu kao bratu što bih
govorio, kome moji savjeti više ne mogu pomoći. A što plačem, razumjeće, nadam se, možda
i sad, ili docnije, kad veći dio života bude iza njega, kad bude morao misliti samo na
gubitke, i boriti se da sačuva lјubav prijatelјa koji su mu još ostali.
Plakao sam zaista, suzama tuge i bijesa, uzbuđen koliko i ovaj zbunjeni mladić. Još je
samo trebalo da zagrlјajem završimo ovaj strašni razgovor. Toliko ne bih mogao da se
pretvaram. A da je on to učinio, bojim se da bih ga zadavio, jer sam već sve znao.
Znao sam sve. Kad sam izašao iz gustiša nagovještaja, koji su bili hilјadu izmahnutih
noževa, a jedan je smrtonosan, i on ga je očekivao, kad sam ga izveo na čistinu, odvezavši
bezbrojne uzlove kojima sam ga krvnički vezao, kad sam ga oslobodio životinjskog straha
blagom opomenom, nad njim se nenadano otvorilo vedro nebo, bez prijetnje, i na
izmučenom licu je planulo divlјe iznenađenje, bezumna radost zbog poklonjenog života.
Budala, mislio sam, gledajući ga s mržnjom, misli da je iskočio iz zamke.
Ali se tada desilo ono što nisam očekivao, što nisam predvidio. Radost oslobođenja
obasjala ga je samo na tren, i zadržala se sasvim kratko, izgubivši odmah početnu snagu i
svježinu. Gotovo u istom času ujela ga je neka druga misao, lice mu je izgubilo svaku živost,
otežavši bespomoćnom tugom.
Zašto? Je li se postidio svoga likovanja? Je li ga oborila nagla radost? Je li me požalio
zbog djetinje naivnosti? Ili se sjetio koliko je opasno ovo odricanje?
Polako, začudo sporim pokretima, sagnuo se čelom do poda, kao da se klanja, kao da
pada, teško se oslonio na ruke, činilo se da ga neće održati, i ustao, kao u snu. I izišao kao
u snu, potpuno izgublјen.
Bio sam surov prema njemu, i prema sebi. Ali nisam imao drugog puta. Htio sam da
saznam. Hasan je živio sa drukčijim lјudima, u drugom svijetu, i sve mu se lako otkrivalo.
Meni niko ništa nije govorio, i morao sam da izvrćem svoju i Jusufovu dušu naopako, da bih
došao do istine. Dug je bio taj put, doznavao sam malo-pomalo, dio po dio. Trebalo mi je
mnogo vremena da saznam ono što dva obična čovjeka šapnu jedan drugome na ćošku
sokaka, u kratkom susretu. Porazila me misao koja mi se tada otkrila: koliko sam odvojen
od lјudi, koliko sam usamlјen. Ali sam je odgodio, razmisliću o njoj kasnije, kad se sve ovo
svrši.
***
Kiše su prestale, naišlo je toplo sunčano vrijeme, gotovo bez ikakva prelaza. Izašao sam
na sokak i dugo koračao pored rijeke, gledao kako se isparava zemlјa pod bujnom travom,
zaustavlјao oči na širokoj vedrini neba, isto je takvo nad ravnicom i nad mojim zavičajem, ne
vuče me želјa da odem, nestalo je straha i prijetečeg huka nabujalih voda u mraku, nestalo
je i moje nemoći. Evo me! — govorio sam nekome zlurado, znajući da je prijetnja već to što
sam živ. Osjećao sam potrebu da se krećem, da učinim nešto određeno i korisno.
Imao sam cilј.
Pošao sam među lјude, smiren, tih, snabdjeven strplјenjem. Zahvalno sam primao sve
što su mogli da mi pruže, i grdnju, i porugu, i obavještenje.
Nisam išao nasumce. Ako sam i skretao s pravca, ako sam i lutao bespućima, uvijek bih
se vratio na put koji sam tražio. Putokaz mi je bila moja upornost, i nečija riječ, nagovještaj,
uživanje nad mojom nesrećom, čuđenje zbog moje promjene, i koračao sam sve sigurnije u
traganju za tajnom, sve bogatiji i sve siromašniji od tog palјetkovanja, od te milostinje tuđih
riječi, mržnje, samilosti.
Razgovarao sam sa pasvandžijom, Kara-Zaimom, stražarima, softama, dervišima, sa
ozlojeđenima, nezadovolјnima, sumnjivima, sa lјudima koji su pojedinačno znali malo, ali su
zajedno znali sve, pokazivao sam blago lice čovjeka koji ne traži ni osvetu ni pravdu, već koji
hoće da uspostavi pokidane veze sa svijetom i smiri se u lјubavi prema Bogu, što nam ostaje
i kad sve izgubimo. Mnogi su bili nepovjerlјivi, mnogi surovi, i bezobzirni, ali sam ostajao
smjeran i kad su me obasipali pogrdama, nastojeći da, pognute glave, uhvatim makar i trun
istine, u prelivu glasa, u psovci, u likovanju, u tobožnjem ili istinskom sažalјenju, u
plemenitosti čak, koja me iznenađivala više nego pakost. I sve sam pamtio.
Kad sam prošao taj mučni put, doznavši i ono što mi nije bilo potrebno, moja naivnost je
umrla, od stida.
Tako sam završio poslјednju školu, i došao na kraj. Trebalo je da se desi ono što sam
očekivao. Ali ništa više nije imalo da se desi, niti sam išta više očekivao. Bio sam poražen, to
je sve što sam postigao. A među lјudima je ostala lijepa priča o jednom smiješnom dervišu,
koji je s njima smireno razgovarao o njihovom i o svome životu, pozivajući ih na lјubav i
opraštanje, kao što je i on oprostio, i koji je i sebe i njih tješio Bogom i vjerom, i onim
svijetom, lјepšim od ovoga.
Vrativši se od Abdulah-efendije, šejha Sinanove tekije (i do njega sam dospio: ispostavilo
se da smo sumnjali jedan u drugoga, i da smo se obojica prevarili, a bogzna koliko je on
meni zla nanio, zbog te prazne sumnje, a koliko ja njemu), vidio sam Mula-Jusufa u bašči,
pored rijeke. Trgao se kad sam otvorio kapiju i ušao; gledao me uznemireno, bolesno
užagrenih očiju.
Znao je kuda odlazim i šta tražim.
Nismo se pozdravili. Otišao sam u svoju sobu, izgledala je mračna i hladna, zamišlјao
sam da će biti velika i svijetla sudnica, kad ovaj čas dođe, a nije ni ono što je bila. Odbijala
me svojom pustoši, zaboravili smo se dok sam tragao za tajnom, izgubio sam njenu
naklonost, a ništa nisam našao na drugom mjestu.
Stao sam uz prozor i nesabrano gledao u dan blјeštav od sunca. To je sve što sam mogao
da učinim, iako sam znao da je besmisleno.
Kad su se vrata otvorila, znao sam ko je ušao. Ništa nisam rekao. Ni on. Činilo mi se da
čujem njegovo teško disanje pored vrata.
Dugo je trajalo to mučno ćutanje, dugo je stajao iza mene, kao moja crna misao. Znao
sam da će doći, ovako, bez poziva. Odavno sam čekao ovaj čas. A sad sam samo želio da
ode. Ali nije odlazio.
Progovorio je prvi, glas mu je tih i jasan.
— Znam kuda si išao, i šta si tražio.
— Šta onda hoćeš?
— Nisi uzalud tražio. Presudi, ili oprosti, ako možeš.
— Idi, Mula-Jusufe.
— Mrziš li me?
— Idi.
— Lakše bih podnio da me mrziš.
— Znam. Osjećao bi da i ti imaš pravo na mržnju.
— Ne kažnjavaj me ćutanjem. Plјuni me, ili oprosti. Nije mi lako.
— Ne mogu ni jedno ni drugo.
— Zašto si mi govorio o prijatelјstvu? Sve si znao već tada.
— Mislio sam da si učinio slučajno, ili iz straha.
— Ne otpuštaj me ovako.
Nije molio ponizno, zahtijevao je. Ličilo je na hrabrost očajanja. A onda je zaćutao,
obeshrabren mojom hladnoćom, i pošao prema vratima. Pa zastao i okrenuo se. Izgledao je
dobar, gotovo veseo.
— Želio bih da znaš koliko si me izmučio govoreći mi o prijatelјstvu. Znao sam da ne
može biti istina, a htio sam da bude. Želio sam da se desi čudo. A čuda nema. Sad je lakše.
— Idi, Jusufe.
— Mogu li da te polјubim u ruku?
— Molim te, idi. Htio bih da ostanem sam.
— Dobro, idem.
Prišao sam prozoru, i zurio u sunčev zalazak, ne znajući šta gledam, nisam čuo kad je
izašao, ni kad su se vrata zatvorila. Opet je tih i ponizan, zadovolјan što se sve ovako svršilo.
Pustio sam pacova iz klopke, ne osjećajući ni velikodušnost ni prezir.
Pogled mi je lutao po brdima iznad kasabe i po prozorima kuća, na kojima je gorjelo
predvečernje sunce.
Eto tako. I šta onda? Ništa. Sumrak, i noć, i svitanje, i dan, i sumrak, i noć. Ništa.
Znao sam da mi misao nije mnogo pametna, a bilo mi je svejedno. Čak sam gledao sebe
nekako podsmješlјivo, kao drugog: bolјe bi bilo da traganje traje, bez prestanka, imao bih
cilј.
Tada je u sobu ušao hafiz Muhamed, nahrupio zapravo, uzbuđen i uplašen. Gotovo
sasvim izvan sebe. Pomislio sam, da bi trebalo samo da ga uhvati napad kašlјa, kao i uvijek
kad je uznemiren, pa bih morao sam da rješavam tajnu njegovog prestravlјenog lica.
Srećom, odložio je kašalј za docnije, i nekako izmucao da se Mula-Jusuf objesio u svojoj
sobi, i da ga je Mustafa skinuo s konopca.
Pošli smo dole.
Ležao je na postelјi, modrocrvenog lica, zatvorenih očiju, hripava daha.
Mustafa je čučao pored njega i napajao ga vodom, otvarajući mu stisnuta usta kašikom i
debelim prstima lijeve ruke. Glavom nam je davao znak da izađemo. Poslušali smo ga i pošli
u bašču.
— Nesrećni mladić — uzdisao je hafiz Muhamed.
— Ostao je živ.
— Hvala Bogu, hvala Bogu. Ali zašto je to učinio? Zbog lјubavi?
— Nije zbog lјubavi.
— Upravo je izašao iz tvoje sobe. Šta ste razgovarali?
— Izdao je moga brata, Haruna. Drugovao je s njim, i izdao ga. Sam je priznao.
— Zašto bi on izdao tvoga brata?
— Bio je špijun kadijin.
— Oh, gospode Bože!
Ovaj čestiti starac, koji je svoju čestitost hranio neiskustvom, lakše bi podnio da sam ga
udario u lice, nego što sam mu iskustvo obogatio ovom prlјavštinom.
Sjeo je na klupu, prihvativši se nemoćno za naslon, i tiho zaplakao.
Možda je tako i najbolјe. Možda je to najpametnije od svega što se može učiniti.
11.
Široka zemlјa im je postala tijesna, srca su im osjetila usamlјenost i tjeskobu.
Moje nespokojstvo se proširilo, prostrijevši se unazad: mislio sam kako sam opkolјen
odavno, kako tuđe oči već dugo vrebaju svaki moj korak, čekajući da jedan bude pogrešan.
A ništa nisam znao, hodao sam kao u snu, uvjeren da se sve moje tiče samo mene i moje
savjesti. Moj duhovni sin bdio je nada mnom, po tuđem nalogu, ostavlјajući mi od slobode
samo prazno uvjerenje da je imam. Godinama sam zaroblјenik, bogzna čijih i bogzna kolikih
očiju. Osjećao sam se ponižen i stiješnjen, unazad, izgubivši i onaj slobodni prostor koji sam
zamišlјao kao svoj, prije nesreće. Oduzeli su mi ga, nije se više vrijedilo vraćati u sjećanje.
Nesreća je počela mnogo ranije nego što sam je postao svjestan. Ko me sve nije držao na
oku, ko sve nije osluškivao moju riječ, koliko plaćenih ili dobrovolјnih stražara nije pratilo
moj put i pamtilo moje postupke, čineći me svjedokom protiv samoga sebe. Broj im je
postajao zastrašujući. Išao sam kroz život bez straha i podozrenja, kao budala pored
provalije, sad mi se čini provalijom i ravan put.
Kasaba se pretvorila u veliko uho i oko koje lovi svačiji dah i korak. Izgubio sam
prirodnost i sigurnost, kad sam se susretao s lјudima. Ako sam se smiješio, izgledalo je da
se ulagujem; ako sam govorio o nevažnim stvarima, izgledalo je da se krijem; ako sam
govorio o Bogu i njegovoj pravdi, izgledalo je da sam glup.
Nisam znao ni šta da učinim sa svojim prijatelјem Mula-Jusufom. Gorko kažem:
prijatelјem, a mislim da bi bilo još gore da smo zaista bili prijatelјi. Ovako, što se njega tiče,
ne gubim ništa. Znam, bolјe bih mazio svoju pozlijeđenost, kad bih mogao da se požalim:
gle, šta mi prijatelј učini. Ali nisam htio. Tako bih okrivio jednog čovjeka, i sve bi se svelo na
račun između njega i mene, jer bih, uvrijeđen prijatelјevom izdajom, zaboravio druge.
Ovako, otiskujući ga u hrpu ostalih lјudi, proširivao sam i krivicu i gubitak. Činio sam to
nesvjesno, sa nejasnom želјom da razmjere budu obuhvatnije, kao i moj bol, kao i moje
namirivanje. Kažem: bol, a ne osjećam ga. Kažem: namirivanje, a ne ostvarujem ga. Ljudi su
postali moji teški dužnici, a ništa od njih ne tražim.
Mula-Jusuf me susreće sa strahom u potamnjelim očima, ja se smiješim umorno, sav
crn iznutra. Ponekad, ali samo ponekad, činilo mi se da bih mogao da ga zadavim dok
spava, ili dok sjedi, zamišlјen. Ponekad sam želio da ga odvojim od sebe, da ga pošalјem u
drugu tekiju, u drugi grad. Ali ništa nisam činio.
Hasan i hafiz Muhamed bili su ganuti mojom velikodušnošću i praštanjem, a meni je,
začudo, godilo njihovo priznanje za ono što nije bilo istina. Jer nisam ni zaboravio ni
oprostio.
To mi je vratilo Hasana, i teško objašnjivo zadovolјstvo zbog njegova prijatelјstva,
nekakvu unutrašnju ozarenost, bez razloga, gotovo bez smisla, ali sam je primao kao
poklon, i želio da traje, neprekidno.
— Pametno si učinio što si ga ostavio na miru — rekao je, ne pominjući dobrotu već
korist; njegovo priznanje ponekad zvuči oporo. — Ako ga otjeraš, doći će drugi. Ovaj je
manje opasan, kad znaš ko je.
— Niko mi više nije opasan. Ostaviću ga na miru, neka živi kako zna. Ne mogu ni da ga
mrzim. Čak ga i žalim.
— I ja. Neshvatlјivo je da čovjek živi samo od svoje i tuđe nesreće. Da misli na svoju i
priprema tuđu. On sigurno zna kako izgleda pakao.
— Zašto mi nisi rekao kad si saznao?
— Ništa ne bih spriječio. Sve se već bilo desilo. Pustio sam da tražiš i da se navikavaš na
tu misao. Bogzna šta bi učinio da si saznao iznenada.
— Mislio sam da ću nešto učiniti kad pronađem krivca. A ne mogu da učinim ništa.
— Činiš mnogo — rekao je ozbilјno.
— Ne činim ništa. Puštam da vrijeme prolazi, izgubio sam oslonac, nema više radosti u
onome što radim.
— Ne smiješ tako da misliš. Preduzmi nešto, otimaj se.
— Kako?
— Kreni na put. Kud bilo. Kući, u Johovac. Promijeni kraj, lјude, nebo. Vrijeme je
kosidbe. Zasuči rukave, stani među kosce, oznoj se, umori.
— Tužno je sad kod moje kuće.
— Onda, hajde sa mnom. Spremam se na put, do Save. Konačićemo u hanovima, među
buhama, ili pod bukvama, proputovaćemo pola Bosne, preći ćemo i u Austriju, ako hoćeš.
Nasmijao sam se:
— Ti misliš da je putovanje svakome zadovolјstvo, kao tebi. Čak i lijek.
Taknuo sam u pravo mjesto, i žica je zabrujala. — Svakome bi trebalo odrediti da putuje,
s vremena na vrijeme — rekao je, paleći se. — Čak i više: da nikad ne zastane duže nego što
je neophodno. Čovjek nije drvo, i vezanost je njegova nesreća, oduzima mu hrabrost,
umanjuje sigurnost. Vežući se za jedno mjesto, čovjek prihvata sve uslove, čak i nepovolјne,
i sam sebe plaši neizvjesnošću koja ga čeka. Promjena mu liči na napuštanje, na gubitak
uloženog, neko drugi će zaposjesti njegov osvojeni prostor, i on će počinjati iznova.
Ukopavanje je pravi početak starenja, jer je čovjek mlad sve dok se ne boji da započinje.
Ostajući, čovjek trpi ili napada. Odlazeći, čuva slobodu, spreman je da promijeni mjesto i
nametnute uslove. Kuda i kako da ode? Nemoj da se smiješiš, znam da nemamo kud. Ali
možemo ponekad, stvarajući privid slobode. Tobože odlazimo, tobože mijenjamo. I opet se
vraćamo, smireni, utješlјivo prevareni.
Nikad nisam znao kad će njegova riječ skrenuti u podsmijeh. Je li se plašio određene
tvrdnje, ili nije vjerovao ni u jednu određenu?
— Zato ti neprestano odlaziš? Da sačuvaš privid slobode? Znači li to da slobode nema?
— Ima i nema. Ja se krećem u krugu, odlazim i vraćam se. Slobodan i vezan.
— Onda, treba li da idem ili da ostanem? Jer je svejedno, izgleda. Ako sam vezan, nisam
slobodan. A ako je vraćanje cilј, čemu onda odlaženje?
— Pa u tome i jeste sve: vraćati se. S jedne tačke na zemlјi čeznuti, polaziti i ponovo
stizati. Bez te tačke za koju si vezan, ne bi volio ni nju ni drugi svijet, ne bi imao odakle da
pođeš, jer ne bi bio nigdje. A nisi nigdje ni ako imaš samo nju. Jer tada ne misliš o njoj, ne
čezneš, ne voliš. A to nije dobro. Treba da misliš, da čezneš, da voliš. Onda, spremi se na
put. Ostavi tekiju hafiz-Muhamedu, oslobodi se ti njih i oni tebe, i budi spreman da se na
mirnom konju, sa ranama na stražnjici, nađeš na kapiji drugog carstva.
— Nije baš slavno.
— Rane su rane, dervišino.
— Mjesto je malo nezgodno.
— Mjesto kao i svako drugo. Ne možeš jahati na glavi, nekome bi moglo izgledati čudno.
Ličilo bi na pobunu. Onda, jesmo li se sporazumjeli?
— Jesmo. Nikud ne idem.
— Aman! Ličiš mi na hirovitu djevojku s kojom nikad ne znaš na čemu si. E pa, bradata
mušičava djevojko, tvrdo si, izgleda, odlučio da ostaneš neodlučan. Ali ako promijeniš
mišlјenje, ako ti dosadi da se rveš s jednom jedinom mišlјu, kao sa karandžolozom, potraži
me, znaš gdje ćeš me naći.
Nisam htio da idem nikud iz kasabe. Želio sam da odem, jednom, ranije, da odlutam
neznanim putevima. Ali to je bila prazna sanjarija, nemoćna želјa za oslobađanjem, misao o
onome što ne može biti. Sad se više ne javlјa. Drži me ovo mjesto nesrećom kojom sam
pogođen. Prikovala me, kao koplјem. Ostalo mi je malo misli, malo pokreta, malo puteva.
Sjedio sam u bašči, na suncu, ili u sobi, nad knjigom, ili šetao pored rijeke, znajući da to
činim po navici, bez volјe, bez uživanja. Ali sam se sve češće hvatao kako se osjećam ugodno
na sunčevoj toplini, u onome što čitam, u odblјescima vode. Počelo je da biva obično, čak
lijepo, spokojno. Činilo se da zaista zaboravlјam, u meni je vladala tišina. A onda bi me,
neočekivano, bez vidlјiva razloga, bez misli koja bi ga izazvala, prostrijelio vatren ubod, kao
mučan skriveni bol, kao grč. Šta je to? — pitao sam se, tobože iznenađen, bojeći se da
priznam tu neželјenu uzbunu, zatrpavajući je sitnicama što su mi bile nadomak ruke ili
misli.
A nešto sam očekivao.
Bio sam neodređena i promjenlјiva raspoloženja, kao čovjek koji nije ni zdrav ni
bolestan, i koga povremeni znaci bolesti teže pogađaju nego da traju bez prekida.
Iz tog mučnog stanja izvukla me mržnja. Oživjela me i ustalila, razgorjevši se jednog
dana, jednog trena, kao plamen. Razgorjela se, kažem, jer je dotle tinjala zapretana, i
liznula, bijesna od siline, oprživši mi srce vrelinom. Bila je u meni, sigurno odavno, nosio
sam je kao žišku, kao zmiju, kao guku što se sad rasprsnula, a nisam znao kako se do tog
časa skrivala, zašto je mirovala, i ćutala, ni zašto se javila u prilici koja nije bila pogodnija
od drugih, ranijih. Sazrijevala je u tišini, kao i svako osjećanje, i rodila se jaka i snažna,
dugo hranjena čekanjem.
Za divno čudo, bilo mi je drago da mislim kako se javila neočekivano, a osjećao sam je u
sebi i ranije, i pravio se da je ne prepoznajem. Bojao sam se da ne ojača, a sad sam ja ojačao
njome, držeći je pred sobom kao štit, kao oružje, kao požar, opijen njome, kao lјubavlјu.
Mislio sam da znam šta je to, ali sve što sam do tada smatrao mržnjom, bila je njena prazna
sjenka. Ovo što me obuzelo, živi u meni kao mračna i strašna snaga.
Ispričaću, polako, ne žureći, kako se to desilo. Desilo, zaista, kao potres.
12.
Ne smatrajte mrtvima one koji su na bolјem putu ubijeni.
Išli smo zlataru hadži-Sinanudinu Jusufu, Hasan i ja, vukao me svuda sa sobom, tada
sam već znao da smo prijatelјi i da mi je ugodno uz njega. Nije to više bila potreba za
zaštitom, već potreba za lјudskom blizinom, bez ikakve druge koristi.
U Kujundžiluku nas je sreo Ali-hodža, u starom poderanom odijelu, u iznošenim
papučama, sa neuglednim čulahom na glavi. Nisam volio s njim da se susretnem, obično je
neugodan, krije se tobožnjom ludošću, da bi mogao da kaže ono što misli. A čini to grubo.
— Pristaješ li na razgovor koji ti neće koristiti? — pitao je Hasana, ne gledajući me.
— Pristajem. O čemu ćemo razgovarati?
— Ni o čemu.
— Znači, o lјudima.
— Ti sve znaš. Zato što te se ništa ne tiče. Jutros sam prosio tvoju sestru.
— Od koga si prosio moju sestru?
— Od njenog oca, od kadije.
— Kadija joj nije otac.
— Onda je tetka.
— Dobro, šta si rekao tetki?
— Rekao sam: daj mi je za ženu, šteta da uzalud propada njena mladost i lјepota. Ostaće
neudata ovako pored tebe. Primiću i miraz uz nju, svakako je sve tuđe, preuzeću makar
hilјadu godina tvoje džehenemske vatre, biće ti lakše. Okani se, rekao je, idi svojim putem.
Idem svojim putem, rekao sam, a zašto njoj ne daš da ide svojim? Zar je toliko mrziš? Mislio
sam da bar nju jedinu na svijetu ne mrziš. A ti, kuda si pošao?
— Hadži-Sinanudinu Jusufu, zlataru.
— Idi. Neću s tobom. Ne znam kakav je.
— Ne znaš kakav je hadži Sinanudin?
— Ne znam. Misli samo na zatvorenike, nosi im hranu svakog petka, osiromašiće zbog
njih, sve njima daje.
— Zar je to rđavo?
— Šta bi on radio da nestane zatvorenika? Bio bi nesrećan. Zatvorenici su mu ičkija, kao
drugome lov, ili piće. A treba li ičkiju vezati za lјudsku nesreću? Možda i treba, nisam
razmišlјao.
— Zar je loše naviknuti se na dobro djelo?
— Zar dobro djelo treba da postane navika? Ono se dešava, kao lјubav. I kad se desi,
treba ga sakriti, da bi ostalo naše. Kao što činiš ti.
— Šta ja činim?
— Nosiš hadži-Sinanudinu milostinju za zatvorenike, ali kriješ. Desilo ti se, i stid te da
pokažeš lјubav. Zato ideš sam.
— Nisam sam. Zar ne poznaješ šejh-Nurudina?
— Kako ne bih poznavao šejh-Nurudina! Gdje je?
— Ovdje, sa mnom.
— S tobom? Ne vidim ga. Zašto ne progovori, da ga bar čujem?
— Nećeš da me vidiš, a ne znam zašto. Jesi li lјut na mene?
— Eto vidiš, nema ga — uzalud me tražio Ali-hodža pored Hasana. — Ni glasa ni lika.
Nema šejh-Nurudina.
Otišao je bez pozdrava.
Hasan se smješkao zbunjeno, sigurno zbog mene.
— Opor je.
— Opor i zloban.
— Čudan čovjek.
— Zašto nije htio da me vidi?
— Govorio je pametno. Bila mu je potrebna jedna ludost, da ga izvuče.
Ne, nije to ludost. Nešto je htio, nešto je smjerao. Nema šejh-Nurudina, rekao je. Možda
zato što nisam više ono što sam bio? Možda što nisam vratio udarac? Ili što nisam učinio
ništa što bi čovjek trebalo da uradi. I eto, nema me.
— Šta misliš o njemu? — upitao sam Hasana, ne želeći da otkrijem kako me zabolјelo
što nije htio da me vidi, a ne misleći da se otkrivam time što ga ne zaboravlјam. Srećom,
Hasan je htio da me obešteti, i činio je to smeteno. Znao sam po tome što troši mnogo riječi,
i što govori ozbilјno.
— Ne znam. Pravedan je, i iskren. Samo nema mjere. To mu je postala ičkija, kako on
kaže. I porok. Ne brani pravdu, on napada njome; postala mu je oružje, a ne cilј. Možda i ne
zna da je jezik mnogih koji ćute, i osjeća zadovolјstvo da smije što oni ne smiju, donoseći im
njihovu nerečenu riječ. Oni ga prepoznaju, jer je njihova unakažena potreba da govore, i ne
bi ga bilo kad bi tu potrebu smjeli da zadovolјe. Prirodan je i neizbježan zato što ima korijen,
neobavezan i pretjeran zato što je sam. Zato je i grub, zato i nema mjere. Uvjerio je sam sebe
da je postao savjest grada, i siromaštvom plaća to zadovolјstvo. Možda ponekad donese i
svježine, kao vjetar, ali ne vjerujem da čini veliku uslugu ni iskrenosti ni pravednosti. Po
njemu, izgledaju kao nastranost. Liče na osvetu i na surovo zadovolјenje, a nikako na
plemenitu potrebu kojoj bi lјudi trebalo da teže. Postao je sam svoj neprijatelј, pretvorivši se
u suprotnost svemu što je možda i iskreno želio. Možda je i opomena, ali nije putokaz. Jer,
kad bismo svi činili i mislili kao on, kad bismo govorili otvoreno i grubo o svakoj mani
drugog čovjeka, kad bismo se zalijetali u oči svakome ko nam se ne dopada, kad bismo
tražili da lјudi žive kako mi smatramo da je dobro, svijet bi postao gora ludnica nego što je
sad. Surovost u ime plemenitosti je strašna, vezala bi nam i noge i ruke, ubila bi nas
licemjerjem. Bolјa je surovost koja počiva na sili, bar možemo da je mrzimo. Tako se
izdvajamo i čuvamo bar nadu.
Nisam mislio da li je tačno to što je govorio, ni da li je iskreno. Znao sam da je na mojoj
strani, da me štiti od nepravednog napada: osjetio je šta me muči. Ničim me ne bi toliko
smirio, ni podsmijehom, ni oštrinom, ni potpunim odbijanjem, koliko ovim glagolјivim
razmatranjem, izvanredno podešenim za moje uho. Djelovalo je ubjedlјivo, jer nije sitničavo,
a meni je ostajalo pravo da dorečem misao i da se odbranim. — Zlobni lakrdijaš! — mislio
sam lјutito. — Bijesni mahalski pas! Stao je iznad cijelog svijeta i jednako plјuje po sva
kome, i po krivima i po pravima, i po griješnicima i po žrtvama. Šta on zna o meni da bi
mogao da mi sudi!
Ali moja srdžba nije bila duga, ni teška. Zaboravio sam Ali-hodžu uskoro, a u meni je
ostala ugodna toplina od Hasanove riječi. Nisam više ni mislio šta je rekao, znam da je lijepo
i da sam zadovolјan. Pružio mi je ruku, opet, odbranio me. A to je mnogo važnije od glupog
hira opakog hodže.
Dok je Hasan pričao hadži-Sinanudinu Jusufu o susretu i razgovoru, mislio sam kako je
dobar i pažlјiv čovjek, i kako je sreća što sam naišao na njega. Smijali su se, hadži
Sinanudin tiho, samo vedrim očima i krajevima tankih usana, Hasan glasno, pokazujući
sedef svojih ravnih zuba, i razgovarali, ne trudeći se da budu ni pametni ni ozbilјni, gotovo
neobuzdani, kao djeca, kao prijatelјi koji uživaju jedan u drugome.
Hasan je pretjerivao, iskrivlјujući hodžine riječi. Rekao je kako Ali-hodža nije htio da
dođe, zato što se boji hadži-Sinanudina. Briga o zatvorenicima je hadži-Sinanudinovo
zadovolјstvo, kao lov, kao kocka, kao lјubav. Svijet bez zatvorenika, to bi bila hadžiSinanudinova tuga. Na čemu bi se tada iživlјavala njegova plemenitost? Ne bi mogao bez
njih, i kad bi ih nestalo, bio bi nesrećan i izgublјen. Išao bi da moli vlast: ne uništavajte me,
zatvorite nekoga! Šta ću ja bez zatvorenika? Ako nikog ne bi bilo, ponudio bi da zatvore
njegove prijatelјe, da bi mogao da se brine za njih. Tako bi im najbolјe dokazao svoju lјubav.
— Valјda bi mi i ti učinio to zadovolјstvo — smijao se starac, pristajući na Hasanovu
šalu, rav nodušan prema onome što je čovjek o njemu stvarno rekao. I odmah je sve
prebacio na Hasana:
— A šta je o tebi rekao? Da si nesposoban i za dobro i za zlo? Tako je, čini mi se, mislio?
— Rđav bez lične koristi, dobar samo kad sam neodgovoran. Nešto kao griješni anđeo,
poročna djevica, pošteni lupež.
— Poročan i plemenit, smiren i plah, razložan i tvrdoglav. Svakakav. Nikakav.
— Ne cijeniš me baš mnogo.
— Ne — rekao je starac ozareno. - Ne cijenim.
Nјegov pogled je govorio: ne cijenim, volim te.
Bilo je tiho i ugodno u ovom čistom dućanu, svježina se dizala iz opranih, još vlažnih
podnica, kroz kameni okvir otvorenih vrata uvlačila se stišana toplina lјetnog dana, čulo se
sitno kuckanje kujundžijskih čekića, kao u dječijoj igri, kao u snu. Pred očima mi je
polumrak nadsvođenog kamenog dućana, zelenkast od sjene gustog drveta na sokaku, kao
smiren odsjaj duboke vode. Osjećao sam se lijepo, prijatno, sigurno. Dok je Hasan pričao o
Ali-hodži, znao sam da neće ništa reći o meni, nisam se plašio ni izdaje ni neopreznosti. Mir
se slijegao po meni, kao polen, kao lјetna rosa, zbog ove dvojice lјudi. Bili su dva sjenovita
drveta, dva bistra izvora. Varka je, ili se moje sjećanje pretvara u miris, ali mi se čini da sam
zaista osjećao svježinu i blag miris što je strujao od njih. Ne znam kakav, na borovinu, na
šumsku travu, na prolјetni lahor, na bajramsko jutro, na nešto drago i čisto.
Odavno nisam doživio takvo tiho spokojstvo, kakvo su mi poklonila ova dva čovjeka.
Nјihova mjesečinasta vedrina, njihovo prijatelјstvo bez usklika i keranih riječi, njihovo
zadovolјstvo zbog svega što znaju jedan o drugome, natjerali su i mene da se smiješim, ne
naročito pametno, probudivši u meni zaspalu ili želјenu dobrotu, kao kad gledamo djecu.
Postao sam prozračan, lak, bez traga zloćude težine što me dugo tištala.
— Hajde da te oženim, da se smiriš — rekao je starac nježno i prijekorno, i sigurno to
nije govorio prvi put. — Hajde, zli čovječe!
— Rano mi je, hadžija. Nemam ni pedeset godina. A još me čekaju mnogi drumovi.
— Zar ti nije dosta, skitnico! Sinovi su uz nas dok smo jaki, a napuštaju nas kad su
nam potrebni.
— Ostavi sinove neka idu svojim putem.
— Ostavlјam, skitnico. Zar ne smijem ni da žalim?
Onda sam prestao da se smiješim. Znao sam da mu sin živi u Carigradu. Možda je zbog
njega počeo da se brine o zatvorenicima, da zaboravi žalost što ga godinama ne vidi. Možda
se zato vezao uz Hasana, podsjeća ga na sina.
— Eto — okrenuo se Hasan meni, šalјivo prekorevajući starca — žali što mu je sin
završio škole, a ne raskiva tuđe zlato u ovoj radnji, što živi u Carigradu a ne u ukisloj
kasabi, što mu šalјe pisma puna poštovanja, a ne traži novac da raspe na kocku i na dizlije.
Reci mu, šejh-Nurudine, da ne griješi dušu.
Moje ganutosti je odjednom nestalo. Ono što je hadži Sinanudin odgovorio, ili je mogao
odgovoriti, da je sumnjiva sreća u tuđem svijetu, a da je od svega važnija lјubav, i toplina,
među onim a koji bi ti i krvi svoje dali, moglo me podsjetiti na oca i brata. Moglo je, a nije.
To što se Hasan obratio meni, prvi put u cijelom razgovoru, bez potrebe, iz pažnje, da me ne
ostavi po strani, podsjetilo me da sam ovdje suvišan, da su njih dvojica dovolјni jedan
drugome.
Bio sam siguran maločas da Hasan neće pomenuti nepravdu koju mi je učinio Ali-hodža,
znao sam da će me poštedjeti. A sad sam mislio da u njihovom razgovoru nije bilo mjesta za
mene. Otrijeznila me zakašnjela pažnja, koja je sve pokvarila.
Teško mi je da se lišim zadovolјstva kojim sam bio ispunjen, i lijepog sjećanja, koje bih
htio da zadržim, ali nisam mogao da ugušim sumnju. Ali-hodžine riječi o sebi i hadžiSinanudinu je ponovio, čak i teže nego što su bile. O meni je prećutao. Da li samo iz pažnje?
Zašto nije rekao? Od čega je želio da me poštedi, ako je zaista mislio da je to ludost? Nije
mislio da je to ludost, eto zašto je prećutao. Dobro zna zašto Ali-hodža nije htio da me vidi.
Za Ali-hodžu i za kasabu ne postojim više. Ni lika ni glasa, rekao je. Nema ga, nema šejhNurudina, umrlo je njegovo lјudsko dostojanstvo. Ono što je ostalo, samo je prazna lјuštura
nekadašnjeg čovjeka.
Ako ne misli tako, zar se i s tim nije mogao šaliti, kao i sa svim ostalim?
Ili je želeo da poštedi moju osjetlјivost. Ako je tako, ipak sam na dobitku, iako boli.
Dok sam pokušavao da se oslobodim obruča što mi je stegao srce, prečuvši ono što su
njih dvojica govorili, vidio sam kako je sokakom prošao čovjek, zbog koga su se moje misli
naglo izmijenile. Zaboravio sam i Ali-hodžin prezir, i neobjašnjeno Hasanovo ćutanje o
svemu. Pored dućana je prošao Ishak, bjegunac! Sve je njegovo, i hod, i sigurno držanje, i
miran korak, i nebojanje!
Rekao sam nešto, da opravdam svoj nagli izlazak, i istrčao na sokak.
Ali Ishaka nije bilo. Požurio sam u drugu ulicu, tražeći ga. Odakle u kasabi? Usred
dana, neprerušen, neužurban, kako se usuđuje, šta traži?
Pred očima mi je njegovo lice, viđeno iz tame dućana, blјeštavo i jasno, kao i one noći, u
tekijskoj bašči, on je, sve sam sigurniji, raspoznavao sam svaku crtu, sad, naknadno; on je,
Ishak. Ne misleći zašto mi je potrebno, ni zašto je važno da ga vidim, išao sam za njim, šteta
što lјudi ne ostavlјaju za sobom miris, kao tvorovi, šteta što naše oči ne vide kroz zidove kad
nam želјa postane bezumna, htio sam da ga zovnem njegovim imenom, ali on nema imena,
zašto si se pojavio. Ishače, ne znam je li dobro ili rđavo, ali je neophodno, rekao je: doći ću
jednom, i eto, došao je, sad je to jednom, i sve je opet oživjelo u meni, i bol, i muka, kao i
ranije, mislio sam da je umrlo i postalo gnjilež, mislio sam da je potonulo na dno mene,
nedohvatno, a eto, nije. Ishače, gdje si? Jesi li misao, jesi li sjeme ili cvijet moga nemira?
Vidio sam ga one noći, u bašči, vidio sam ga maločas, na sokaku. Nije avet. A ne stižem ga.
Vratio sam se u dućan, poražen.
Hasan me pogledao, ne upitavši ništa.
— Učinilo mi se da je jedan poznanik.
Srećom, nisu vidjeli moju zbunjenost, sigurno su posvršavali sve svoje poslove dok sam
tražio Ishaka, i nastavlјali su razgovor, drukčiji, doduše, drugim glasom, drukčijim riječima.
Svejedno mi je, postalo mi je otužno njihovo prijatelјstvo. Ličilo je na nedoraslost. Ili na
lijepu laž. Ovo moje, što se dešava, ozbilјnije je, i važnije.
Opet sam isklјučio svijet, u času je zarasla staza koja je vodila lјudima, mislio sam na
Ali-hodžu, na Ishaka, na sebe, uzbunjen i pomračen.
Nije me se ticalo, a opet sam čuo njihov razgovor, ne razumijevajući ga.
— Neću — rekao je Hasan, odbijajući nešto.
— Nemam ni vremena ni volјe.
— Mislio sam da si hrabar.
— Kad sam rekao da sam hrabar? Ne vrijedi ti da me podbadaš. Neću da se miješam u
to. A bolјe bi bilo da se ni ti ne miješaš.
— Plah, tvrdoglav, nikakav — zaklјučio je starac tiho.
Ali to više nije lјubav.
Tako je bolјe, mislio sam malodušno, nesvjesno opravdavajući svoje izdvajanje. Tako je
bolјe, bez slatkih riječi, bez praznog smiješka, bez varanja. Sve je lijepo dok ništa ne
tražimo, a prijatelјe je opasno iskušavati. Čovjek je vjeran samo sebi.
Dok sam tako, prlјajući druge, utolјavao svoj nemir, bez zadovolјstva i bez zluradosti,
dućan se zamračio, plave sjenke postale su crne.
Okrenuo sam se: u kamenom okviru vrata stajao je muselim.
— Uđi — pozvao ga je hadži Sinanudin, ne dižući se.
Hasan se digao, mirno, bez žurbe, i pokazao mu mjesto.
Ja sam se pomaknuo u stranu, bez ikakve potrebe, otkrivajući tako svoju zbunjenost.
Prvi put sam ga vidio izbliza poslije Harunove smrti. Nisam znao kakav će biti ovaj susret,
nisam znao ni sad, dok sam ga gledao, uznemiren, vraćajući na njega pogled s Hasana, s
hadži-Sinanudina, sa svojih ruku, smeten i prestravlјen, ne pred njim, pred sobom, jer
nisam znao šta će se desiti, da li će me pozlijeđenost gurnuti protiv njega u najgorem času i
na najgori način, ili će me strah natjerati da mu se pokorno osmjehnem, uprkos svemu što
sam osjećao, zbog čega bih prezirao sebe cijelog života. Gubio sam prisebnost, osjećao kako
mi žiličica igra i krv mučno navalјuje u srce. Uzeo sam duhansku kutiju koju mi je Hasan
pružio (zar je osjetio moj nemir?), i jedva otvorivši poklopac, počeo da hvatam žute tanke
vlati, prosipajući ih drhtavim prstima po krilu. Hasan je uzeo kutiju, napunio čibuk i pružio
mi ga, pušio sam, potezao lјuti dim, prvi put u životu, jednom rukom držao drugu, i čekao,
da me pogleda, da mi nešto kaže, osjećajući da sam mokar od znoja.
Neće sjesti, rekao je hadži-Sinanudinu, svratio je slučajno, prolazeći ovuda, i sjetio se da
ga nešto upita.
(Navala krvi se stišala, disao sam lakše, gledao ga ispod oka, još je mračniji, mislio sam,
još ružniji nego onda, iako ne znam da li mi je ikad padalo na um da je mračan i ružan.)
Nije to njegov posao, ali su mu rekli da hadži Sinanudin neće da plati seferi-imdađije,
ratnu pomoć, određenu carskom zapoviješću, pa i drugi zbog toga zatežu, a ako ugledni
lјudi, kao on, hadži Sinanudin, ne izvršavaju svoju dužnost, šta se može očekivati od
ostalih, batakčija i lezihlјebovića, kojih se ne tiče ni zemlјa ni vjera, i koji bi pustili da sve
propadne samo da njihove akće ostanu nedirnute u čekmedžetu. On se nada da se to hadžiSinanudinu desilo slučajno, da je zaboravio ili propustio, i da će učiniti što prije, odmah, da
se ne pravi nepotrebna gužva, koja nikome ne koristi.
— Nije se desilo slučajno — odgovorio je hadži Sinanudin spokojno, bez straha i bez
prkosa, strplјivo sačekavši da muselim kaže sve što je htio. — Nije slučajno, i nisam
zaboravio, ni propustio, već neću da dam što nije pravo. Buna u Posavini, to nije rat. Zašto
onda da se plaća ratna pomoć? A carska zapovijest, koju pominješ, ne tiče se ovog slučaja, i
treba sačekati odgovor Porte na molbu koju su poslali najugledniji lјudi, a svi misle isto, i
niko se ne povodi ni za kim, pa ako bude carska odluka da se plaća, platićemo.
— Hadži Sinanudin-aga hoće da kaže da je najsigurnije poslušati carsku volјu, a ako bi
platili, učinili bi to samovolјno i nezakonito, a samovolјa i nezakonitost stvaraju nered i
smutnju — umiješao se Hasan, ozbilјna lica, ušavši među njih sa strane, prekrštenih ruku
na prsima, lјubazno spreman da sve potanko objasni muselimu, ako nije shvatio.
Ali muselim nije volio šalu, niti ga je omelo ovo tobože naivno tumačenje. Ne pokazujući
nestrplјenje zbog ovog uplitanja, ni lјutinu zbog neskrivenog podsmijeha, ni prezir čak, za
koji njegov položaj nikad ne mora da traži razlog, pogledao je Hasana svojim nepokretnim
teškim očima, za koje ni njegova rođena žena ne bi mogla reći da su pitome, i okrenu se
hadži-Sinanudinu:
— Kako hoćeš, mene se ne tiče. Samo mislim, nekad je jevtinije platiti.
— Nije mi stalo je li jevtino, već je li pravedno.
— Pravda može da bude skupa.
— I nepravda isto tako.
Pa su se gledali jedan dugi trenutak, nisam vidio muselimov pogled, ali sam znao kakav
je, a starac se čak osmjehnuo, lјubazno i dobrodušno.
Muselim se okrenuo i izašao iz dućana.
Želio sam da što prije izađem na sokak, ugušiće me vazduh koji je on disao, izbezumiće
me riječi koje će njih dvojica reći, rugajući se.
Ali su me ovi lјudi neprestano iznenađivali.
— Pa? — upitao je starac, i ne pogledavši za muselimom. — Jesi li se predomislio?
— Nisam.
— Hasanova se ne povlači, kao carska. Ništa mi danas ne uspijeva.
Nasmijao se, kao da ga je Hasanovo odbijanje obradovalo, i počeo da se prašta:
— Kad ćeš opet doći? Počeću da mrzim i svoje i tuđe poslove, odvajaju me od prijatelјa.
Ni riječi o muselimu! Kao da nije ni bio u dućanu, kao da je prosjak naišao, tražeći
milostinju! Zaboravili su ga, odmah, čim je prag prekoračio.
Bio sam začuđen. Kakva je to oholost, čaršinska, gospodska, koja tako potpuno odbaci
ono što prezire? Koliko godina i pasova mora proći da čovjek uguši u sebi želјu da se
naruga, da plјune, da izgrdi? Nisam vidio ni da to čine namjerno, ni da se savladavaju.
Izbrisali su ga, jednostavno.
Gotovo da su i mene uvrijedili. Zar je moguće tako preći preko ovog čovjeka? On
zaslužuje više. O njemu se mora misliti. Nјega je nemoguće zaboraviti, nemoguće izbrisati.
— Kako to da ni riječ niste rekli o muselimu kad je izašao? — upitao sam Hasana na
sokaku.
— Šta bi se o njemu imalo reći?
— Prijetio je, vrijeđao.
— On može unesrećiti, ali ne može uvrijediti. Moraš voditi računa o njemu, kao o vatri,
kao o mogućoj opasnosti, to je sve.
— Govoriš tako, jer ti nije zlo učinio.
— Možda. A ti si bio uznemiren. Jesi li se uplašio? Duhan ti je ispadao između prstiju.
— Nisam se uplašio.
Pogledao me, iznenađen valјda mojim glasom.
— Nisam se uplašio. Sjetio sam se svega. Sjetio sam se svega, bogzna koji put, ali
drukčije nego ikad ranije. Bio sam uznemiren kad je ušao, i dok je razgovarao s hadžiSinanudinom, nisam mogao ni da odredim ni da zaustavim nijednu svoju misao, pretrčavale
su kroz mozak, usplahirene, zbunjene, isprepletene, vrele od sjećanja, pozlijeđenosti, bijesa,
bola, sve dok me nije okrznuo hladnim usredsređenim pogledom, teškim od prezira i
nipodaštavanja, drukčijim nego što je gledao njih dvojicu. Tada, u tom kratkom času, kad
su nam se pogledi dodirnuli, kao dva oštra vrha noževa, moglo se desiti da u meni prevlada
strah. Bio se već javio, i plavio me, naglo, kao nadošla voda.
Doživlјavao sam teške časove i ranije, sukoblјavao se u sebi sa oprečnim mišlјenjima,
mireći plahovitost nagona i opreznost razuma, ali ne znam da sam se ikad, kao u tom
trenutku, pretvorio u poprište toliko suprotnih htijenja, da su toliki bulјuci naprasnih želјa
nasrtali da provale, zadržavani kukavičlukom i strahom. Ubio si mi brata, vikao je u meni
ostrvlјeni bijes, uvrijedio si me, uništio. A u isto vrijeme sam znao da nije dobro što me vidi
baš s ovim lјudima, koji ga preziru odupiru mu se. Tako sam i nehotice, bez svoje volјe, na
suprotnoj strani, protre njega, a volio bih da to ne zna.
Odlučio je, izgleda, baš taj strah. Istisnuo ga je stid pred samim sobom, najgori i najteži
stid, koji rađa hrabrost. Moja uzbunjenost se smirila, stišao se ludi huk, misli nisu više
prelijetale kroza me kao ptice preko vatrišta, znao sam za jednu jedinu, nastala je tišina
smirenja, u kojoj su anđeli pjevali. Anđeli zla. Likujući.
To je bio radosni čas moga preobražaja.
Gledao sam poslije toga, gotovo ozaren novom vatrom, iznutra, gledao u njegov snažni
vrat, u malo pognuta pleća, u zbijenu priliku, svejedno mi je da li će se okrenuti, svejedno
mi je da li će me pogledati s osmijehom ili s prezirom, svejedno, moj je, potreban mi, vezao
sam se za njega mržnjom.
Mrzim te, šaptao sam strasno, okrećući pogled, mrzim ga, mislio sam, gledajući ga.
Mrzim, mrzim, dovolјna mi je ta jedna jedina riječ, nisam mogao da je se naizgovaram. Bila
je to slast, mlada i svježa, bujna i bolna, kao lјubavna čežnja. On, govorio sam u sebi, ne
dajući mu da ode daleko od mene, ne dopuštajući da ga izgubim. On. Kao što se misli o
volјenoj djevojci. Ponekad sam ga puštao od sebe, kao zvjerku, da bih mogao ići za njegovim
tragovima, i opet ga približavao, da mi bude na nišanu očiju. Sve što je u meni bilo
razdešeno, zbunjeno, rasuto, sve što je tražilo izlaz i rješenje, smirilo se, stišalo, sakupilo
snagu što je neprestano jačala.
Moje srce je našlo oslonac.
Mrzim ga, šaptao sam zaneseno, idući sokakom. Mrzim ga, mislio sam, klanjajući jačiju.
Mrzim ga, izrekao sam gotovo glasno, ulazeći u tekiju.
Kad sam se ujutro probudio, mržnja je čekala budna, dignute glave, kao zmija
sklupčana u vijugama moga mozga.
Nećemo se više odvajati. Ona ima mene, ja imam nju. Život je dobio smisao.
Godila mi je u početku pomalo snena zanesenost, kao prvi trenuci groznice, bila mi je
dovolјna ta crna, strašna lјubav. Ličilo je gotovo na sreću.
Postao sam bogatiji, određeniji, plemenitiji, bolјi, čak i pametniji. Izgloblјeni svijet se
smirio u svome ležištu, uspostavlјao sam ponovo odnos prema svemu, oslobađao se
mračnog straha zbog besmisla života, želјni red se nazirao preda mnom.
Natrag, bolećivo sjećanje na djetinjstvo, natrag, lјigava nemoći, natrag, stravo
nesnalaženja. Nisam više odrana ovca natjerana u drač šipražja, moja misao ne pipa po
mraku, slijepa, srce mi je užareni kotao u kome se kuhao opojni napitak.
Mirno i otvoreno sam gledao u oči svemu, ničega se ne bojeći. Išao sam svuda gdje sam
mislio da ću vidjeti muselima, ili makar vrh njegovog turbana, sačekivao na sokaku kadiju i
koračao za njim, gledajući u njegova uska pogrblјena leđa, i odlazio polako, sam, malaksao
od skrivene strasti. Da mržnja ima miris, osjećalo bi se iza mene na krv. Da ima boju, crn
trag bi ostajao za mojim petama. Da može da gori, plamen bi suklјao iz svih mojih otvora.
Znam kako se rodila, a kad je ojačala, nije joj bio potreban nikakav razlog. Postala je
razlog i svrha sama sebi. Ali ja sam želio da ne zaboravi početke, da ne bi izgubila snagu i
vrelinu. Niti da zanemari one kojima sve duguje i da postane svačija. Neka im ostane vjerna.
Otišao sam opet Abdulah-efendiji, šejhu mevlevijske tekije, i zamolio da mi pomogne da
pronađem bratov grob. Došao sam njemu, rekao sam skrušeno, jer se ne usuđujem da sam
molim one u čijoj je vlasti da učine ili ne učine milost, odbiće me pa su mi onda sva vrata
zatvorena, zato sam prisilјen da isturam ispred sebe bedele, i gajiću nadu sve dok ih budem
nalazio. Došao sam njemu prvom, i uzdam se u njegovu dobrotu i zaklanjam za njegov
ugled, jer moj više nije velik, a sam Bog zna da je to bez moje krivice. Zadužio bi me mnogo,
jer bih želio da brata sahranim kako je Bog odredio, da mu se duša smiri.
Nije me odbio, ali mu se činilo da zbog svoje nesreće manje vrijedim i manje znam.
Rekao je:
— Nјegova duša se smirila. Ona više nije lјudska, prešla je u drugi život, u kome nema
ni žalosti, ni nespokojstva, ni mržnje.
— Ali je moja duša još lјudska.
— Činiš li to onda zbog sebe?
— I zbog sebe.
— Da li žališ ili mrziš? Čuvaj se mržnje, da ne pogriješiš prema sebi i prema lјudima.
Čuvaj se žalosti, da ne pogriješiš prema Bogu.
— Žalim, koliko je lјudski. Čuvam se grijeha, šejh-Abdulahu. Sve moje je u božjim
rukama. I u tvojim.
Morao sam mirno da saslušam njegovu pouku i da ga odobrovolјim zavisnošću. Kad
misle da su viši od nas, lјudi mogu da budu i plemeniti.
Nisam bio toliko jak, da bih imao prava da budem nestrplјiv; ni toliko slab, da bih imao
razloga da budem gnjevan. Služio sam se drugima, puštajući da se osjećaju jači. Imao sam
oslonac i putokaz, zašto da budem sitničav?
Pomogao mi je, dobio sam dozvolu da uđem u tvrđavu i pronađem grob. I Hasan je pošao
sa mnom. Poveli smo i momke, sa praznim tabutom i lopatama.
Na tvrđavsko groblјe nas je odveo stražar, sluga, grobar, teško je bilo odrediti šta je taj
ćutlјivi čovjek, nenaviknut na razgovor, nenaviknut da gleda lјudima u oči, plašlјivo
radoznao, lјutito uslužan, kao da se neprestano borio između želјe da nam pomogne i da
nas otjera.
— Tu je — pokazivao je glavom pusti proplanak iznad tvrđave, s čirevima svježih humki i
ranama provalјenih grobova, zarastao u gustu kupinu i halugu.
— Znaš li gdje je grob?
Pogledao nas je ispod oka, bez riječi. Moglo je to da znači:
— Kako ne bih znao, ja sam ga i ukopao!
A isto tako:
— Kako bih znao? Pogledaj koliko ih je, bez oznake i bez imena.
Išao je između grobova, razbacanih bez reda, iskopanih na brzinu i bez poštovanja, kao
što se kopaju trapovi. Zastao bi nad nekim, gledao trenutak ulegnutu zemlјu i odmahnuo
glavom:
— Nikola. Hajduk.
Ili:
— Bećir. Mašin unuk.
Nad nekim je samo ćutao.
— Gdje je Harun?
— Tu je.
Krenuo sam sam, između zatrpanih jama, da nađem mrtvog brata. Možda ću osjetiti po
uzbuđenju, po tuzi, po nekom znaku, možda će me upozoriti šum krvi, ili suza, ili drhat, ili
neznan glas, nismo valјda uvijek zaroblјeni u nemoć svojih čula. Zar ne bi mogla nekako
progovoriti tajna istog rođenja?
— Harune! — zvao sam nečujno, čekajući odgovor iz sebe. Ali odgovora nije bilo, ni
znaka, nikakvog, ni uzbuđenja, ni tuge čak. Bio sam kao glina, tajna je ostala gluha.
Obuzimao me samo osjećaj gorke pustoši, mira koji nije moj, i nekog dalekog smisla,
važnijeg od svega što živi znaju.
Usamlјen među grobovima, zaboravio sam na mržnju.
Vratila mi se kad sam prišao lјudima.
Stajali su nad jednom jamom, istom kao i druge.
— Je li to? — pitao je Hasan. — Sigurno?
— Meni je svejedno, nosite koga hoćete. Ali ovo je.
— Kako znaš?
— Znam. Zakopan je u jedan stari mezar.
Zaista, momci su pronašli dvoje kosti, pokupili jedne u tabut, pokrili čaburtijom i
krenuli niz obronak.
Koga nosimo? — mislio sam užasnut. Ubojicu, krvnika, žrtvu? Čije smo kosti uznemirili?
Pobijenih je mnogo, nisu samo Haruna zakopali u tuđi grob.
Išli smo iza momaka što su na ramenima nosili tabut i nečije kosti pokrivene zelenom
čohom.
Hasan mi je dodirivao lakat, kao da me budi.
— Smiri se.
- Zašto?
- Pogled ti je čudan.
— Tužan?
— Volio bih da je tužan.
— Maloprije, na mezarju, uzalud sam očekivao da me nešto opomene kad naiđem na
Harunov grob.
— Suviše tražiš od sebe. Dovolјno je da žališ.
Ostala mi je nejasna njegova misao, a nisam smio da pitam. Bojao sam se da ne pogodi
ono što se događa u meni. Ne vraća me bez razloga u žalost.
Na čaršiji, na sokacima, lјudi su nam prilazili, osjećao sam kako je sve više nogu iza nas,
sve mukliji je topot koraka, sve je gušća lјudska lјesa, nisam ih očekivao toliko, učinio sam
ovo zbog sebe, ne zbog njih, a evo, moje se otimalo od mene, postajući njihovo. Nisam se
osvrtao da ih vidim, ali sam, uzbuđen, osjećao kako me nosi ovo mnoštvo, kao talas, rastao
sam s njim, posta jao važniji i jači, bilo je isto što i ja, uvećan. Žalili su, osuđivali, mrzili,
svojim prisustvom, ćuteći.
Ova dženaza je opravdanje moje mržnje.
Hasan je nešto tiho rekao.
— Šta kažeš?
— Nemoj da govoriš. Nemoj ništa da govoriš nad mezarom.
Odmahnuo sam glavom. Neću da govorim. Drugo je bilo onda, u džamiji. Išli su za
mnom, kad sam se vraćao od kapije smrti, i nismo znali, ni ja ni oni, šta treba da se desi.
Sad znamo. Ne čekaju od mene riječi, ni osudu, sazrelo je u njima, i sve znaju. Dobro je što
sam ovo učinio, nećemo sahraniti ovog bivšeg čovjeka da ga opravdamo nedužnog,
učinićemo više: posijaćemo ove kosti kao sjećanje na nepravdu. A neka nikne šta hoće i šta
Bog odredi.
Tako je moja mržnja postala plemenitija i dublјa.
Pred džamijom momci su stavili tabut pokriven zelenom čaburtijom na mejtaš. Uzeo sam
abdest, stao ispred tabuta i počeo da govorim molitve. A onda sam upitao, ali ne po
dužnosti, kao uvijek dosad, već sa izazovom i likovanjem:
— Recite, lјudi, kakav je bio ovaj mejt?
— Dobar! — odgovorilo je stotinu glasova, uvjereno.
— Praštate li mu za sve što je učinio?
— Praštamo.
— Jamčite li za njega pred Bogom?
— Jamčimo.
Uvijek zastanem u mraku i gledam ta mala drhtava svjetla, uzbuđen, ganut prvih dana,
poslije ponosan. To je moj bivši brat, to njegova čista duša svijetli plamičcima, to njegova
sjena dovodi nepoznate, da pale ove nježne vatrice njegovoj uspomeni.
Postao je lјubav kasabe, poslije smrti. Za života jedva ga je ko znao.
Meni je bio krvavo sjećanje. Za života bio mi je samo brat.
13.
Lijepa riječ je kao lijepo stablo, korijen mu je duboko u zemlјi, a grane se pod nebo uzdižu.
Privrženost mrtvom bratu vratila mi je Hasanovo prijatelјstvo. Možda je u njegovim
riječima i postupcima bilo i neke skrivene namjere, želјe da me zaustavi na putu koji je
naslućivao, ili se ja varam, možda je moja osjetlјivost vidjela i ono čega nema. Ali, bilo ovako
ili onako, u njegovo prijatelјstvo nisam mogao sumnjati.
Ni on u moje. Zavolio sam ga, znam po tome što mi je postao potreban, što nisam
zamjerio ničemu ma šta da je rekao i učinio, i što mi je sve njegovo postalo važno. Ljubav je
valјda jedina stvar na svijetu koju ne treba objašnjavati ni tražiti joj razlog. Pa ipak to činim,
makar samo zato da još jednom pomenem čovjeka koji je unio toliko radosti u moj život.
Vezao sam se uz njega (dobra riječ: vezao, kao u oluji, na lađi, na klisuri) zato što je
rođen da bude drug lјudima, i što je izabrao baš mene, ali me neprestano i nanovo
oduševlјavalo što može da bude takav prijatelј upravo on, toliko pust i podruglјiv naizgled.
Uvijek sam smatrao da je prijatelј čovjek koji i sam želi oslonac, polutina koja traži
dopunu, nesiguran u sebe, pomalo smolјav, nužno dosadan, mada drag, jer izanda, kao
žena. A on je cjelac, uvijek svjež i uvijek drukčiji, pametan, smion, nemiran, siguran u
svemu što je preduzimao. Ništa mu nisam mogao ni dodati ni oduzeti, i bez mene i sa mnom
bio je ono što je, i ja mu nisam bio potreban. A opet se nisam osjećao nižim. Pitao sam ga
jednom, kako to da je baš meni poklonio svoje prijatelјstvo. Prijatelјstvo se ne bira, rekao je,
ono biva, ko zna zbog čega, kao lјubav. A ništa ja nisam tebi poklonio, već sebi. Poštujem
lјude koji i u nesreći ostanu plemeniti.
Bio sam mu zahvalan na tom priznanju, i vjerovao sam u njegovu istinitost.
Ali mi je njegovo prijatelјstvo bilo dragocjeno i zbog mržnje koja je u meni sve više rasla.
Ne znam, sigurno bi mogla da živi i sama, ali ovako je bolјe. S jedne strane sam crn, s druge
bijel. To sam ja, podijelјen a čitav. Nisu se miješale lјubav i mržnja, nisu smetale jedna
drugoj, nisu mogle da ubiju jedna drugu. Bile su mi neophodne obadvije.
Ulazio sam u Hasanov život po pravu prijatelјstva, i po njegovoj dobroj volјi, ali ako sam
se nadao, ili bojao, da će mi sve njegovo postati jasno i poznato, prevario sam se. Ne zato što
bi ma šta sakrio od mene, već što je duboki i sjenoviti bunar, čije se dno ne može lako
vidjeti. I ne zato što je baš on takav, već što su lјudi takvi, nesagledlјivi, čim ih bolјe
upoznamo.
Preveo je oca u svoju kuću, okružio ga pažnjom, pomalo čudnom, veselom, nekako
bezbrižnom, kao da nije vodio mnogo računa o starčevoj bolesti, postupao s njim kao da je
zdrav, pričao mu o svemu, o čaršiji, o lјudima, poslovima, ženidbama, udajama, čak o
djevojkama koje svake godine postaju sve lјepše, možda i zato što je on sve stariji, ali ako je
tako, onda je šteta što ih otac ne vidi, učinile bi mu se kao rajske hurije. Starac se tobože
mrštio, ali se vidjelo da je zadovolјan, dosadilo mu je što su ga do tada prepuštali bolesti i
pripremali za smrt. — Pred djecom i pred starcima lјudi govore samo gluposti — rekao je
lјutito, misleći valјda na veliku mračnu kuću u kojoj je ležao. — Jedino ovaj moj svojeglavi
sin postupa sa mnom kao s čovjekom, zato što me ne poštuje, srećom.
Hasan se smijao i odgovarao mu ravnom mjerom, kao da je pred njim drug i zdrav
čovjek.
— Otkad te ne poštujem?
— Odavno.
— Otkako sam napustio Carigrad i vratio se ovamo? Otkako sam postao skitnica,
dželepčija? Nepravedan si, oče. Ja sam mali čovjek, obične pameti, skromnih sposobnosti,
djeca u školi nikad ne bi učila o meni.
— Sposobniji si od mnogih na visokim položajima.
— To nije teško, oče, mnogo je glupaka na položajima. A šta bih ja s položajem, i šta bi
položaj sa mnom? Ovako sam zadovolјan. Ali manimo se toga razgovora, nikad nismo
uspijevali da ga dovršimo. Bolјe da te pitam nešto za savjet. Imam posla s jednim čovjekom,
neugodan, uobražen, glup, nepošten, prost, gleda me s visoka, vidim da me prezire, samo
što ne traži da mu polјubim papuču, i nije mu dovolјno što ćutim o tome da je glup i
nepošten, već se lјuti što ne govorim kako je pametan i čestit, a najgore je što on sam vjeruje
u to. Molim te, šta da radim?
— Što me pitaš? Pošalјi ga do đavola, eto šta da uradiš!
— Poslao sam ga do đavola, oče, onda, u Carigradu — nasmijao se Hasan — i došao
ovamo da postanem dželepčija.
Volјeli su se čudnom, mušičavom lјubavlјu, ali istinski nježnom, kao da su htjeli da
nadoknade vrijeme kad ih je odvajala njihova tvrdoglavost.
Starac je zahtijevao da se Hasan oženi (»Ne mogu prije tebe«, rugao se Hasan), da
napusti dželepčijski posao i duga putovanja, da se ne odvaja od njega. Služio se i
lukavstvom, pravdajući se da je teško bolestan i da ga smrtni čas može zadesiti u svako
doba, pa bi mu laške bilo ako se tada kost njegova nađe uz njega, da mu duša bez muke
izađe. — Ko zna ko će prije — odgovorio je Hasan. Ali je pristao na lišavanja koja nameće
lјubav, bez velikog oduševlјenja, doduše, naročito zbog putovanja; jesen je, vrijeme da
putuje, navikao je, kao rode. Lastavice su otišle, uskoro će i divlјe guske zakričati u
visinama, leteći svojim putevima, a on će gledati u nebo za njihovim klinom i zamišlјati
čudne slasti svojih lutanja, jednom lјubavlјu odvojen od druge.
U kući su se desile važne promjene. Krupni momak, Fazlija, muž crnooke lјepotice,
Zejne, što je živjela s mladićem, postao je vjerna dadilјa starčeva. Pokazalo se da su njegove
ogromne ruke sposobne za najnježnije pokrete i najpažlјiviju njegu. Hasan je u očevoj sobi
ostavlјao novac, jer je poznavao momka i bojao se da njegova privrženost ne usahne.
Opasnu lјubav prekinuo je odlučno. Nјena prividna čvrstina slomila se lakše nego što bi
i najpodruglјivija mašta mogla pretpostaviti. Čvrstu tvrđavu predale su vječne izdajice
lјubavi.
Oporavivši se toliko, da smrt više nije izgledala suviše blizu, otac nije pristao da se sav
imetak uvakufi, ali je vakuf ipak bio velik, i uz muteveliju (jedan pošten i razborit pisar iz
mešćeme pristao je da primi ponuđenog mutevelijskog vrapca umjesto nesigurnog kadijskog
goluba; tada mi se objasnilo ko je Hasana obavijestio o Harunovoj nesreći), trebalo je
postaviti i pomoćnika. Hasan je pozvao mlađeg momka u svoju sobu, i ponudio mu ugledan
i dobro plaćen položaj, ako nikad više ne dođe u ovu kuću, osim poslom, do njega, i ako se
nikad i nigdje ne susretne sa Zejnom, osim slučajno, pa i to neka prođe bez razgovora. Ako
pristane i održi riječ, neka čuva priliku koja mu je data; ali ako pristane a prevari, odmah
može ići kud hoće.
Bio je spreman na mladićev otpor i žalјenje, mislio je čak i da popusti, da ostavi sve da
traje i dalјe, jer se pokajao što ga je stavio pred tako surov izbor. Ali je mladić odmah
pristao. Bio je bistar i sposoban. Hasanu se smučilo.
Onda je zovnuo ženu, da joj kaže, ali je mladić sam rekao sve, da se na žalost više neće
moći viđati, on odlazi za svojom sudbinom, a ona svoju već ima, neka ga ne pamti po zlu, a
on će život u ovoj kući pamtiti samo po dobru, a eto, Bog hoće da ovako bude.
Trebaće paziti na njega, mislio je Hasan gadlјivo.
Zejna je stajala kraj vrata, bez riječi, kroz tamnu boju kože probilo je blјedilo, donja usna
je drhtala, kao u djeteta, ruke su visile nemoćno niz puna bedra, mlitavo izgublјene u
naborima dimija.
Tako je ostala i kad je mladić izašao iz sobe. Tako je ostala i kad joj je Hasan prišao i
stavio oko vrata struku majčinih bisera. — Da bolјe paziš oca — rekao je, ne želeći da
otvoreno plaća njenu žalost, i ostavlјajući je čistu pred mužem.
Dvije sedmice je hodala po kući i avliji, s biserom oko vrata, uzdisala i čekala, gledala u
nebo i u avlijska vrata. Pa prestala da uzdiše, i počela opet da se smije. Pregorjela je, ili
sakrila.
Muž je žalio duže. — Baš je prazno bez njega, a on, nezahvalnik, zaboravio na nas —
govorio je prijekorno, još dugo poslije mladićeva odlaska.
Hasan je bio nezadovolјan i sobom i njima. Sve je učinio da se tako desi, a kao da je
volio da je ispalo drukčije. — Eto, umiješao sam se da razmrsim čvor — rekao je, smijući se
— a šta sam postigao? Podstakao sam mladićevu sebičnost, nju sam unesrećio i oslobodio
obzira, mužu sam natovario ozlojeđenu ženu na vrat, sebe još jednom uvjerio da postupam
rđavo čim činim nešto s namjerom. Do vraga, ništa nije toliko naopako kao dobro učinjeno s
cilјem, ni toliko glupo kao čovjek koji nešto hoće po svome kalupu.
— Šta onda nije naopako ni glupo?
— Ne znam.
Čudan čovjek, čudan a drag. Nije mi bio sasvim jasan, ali ni sebi, i neprestano se
otkrivao i tražio. Samo, nije to činio s mukom, ni mrzovolјno, kao drugi, već s nekom
djetinjom otvorenošću, s lakoćom podsmješlјive sumnje, kojom najčešće osporava sebe.
Volio je da priča, a pričao je lijepo, korijeni njegovih riječi bili su duboko u zemlјi, a
grane su im se izvijale u nebo. Postale su mi potreba i zadovolјstvo. Ne znam šta je to bilo u
njima što me obasjavalo, nekih priča se jedva i sjećam, ali je ostala nekakva omama od njih,
nešto nesvakidašnje, svijetlo i lijepo: priče o životu, a lјepše od života.
— Ja sam nepopravlјivi brblјivac, volim riječi, svejedno kakve, svejedno o čemu. (Bilјežim
bez reda ono što je govorio, jedne noći, dok je kasaba mirovala, u mraku.) Razgovor je spona
među lјudima, možda i jedina. To me naučio jedan stari vojnik, zajedno smo zaroblјeni,
zajedno bačeni u tamnicu, zajedno vezani lancem za istu želјeznu halku u zidu.
— Hoćemo li da pričamo ili da ćutimo? — pitao je vojnik.
— Šta je bolјe?
— Bolјe je da pričamo. Lakše ćemo trunuti u ovom zindanu. Lakše ćemo umrijeti.
— Onda je isto.
— Pa da vidiš, i nije isto. Činiće nam se da nešto radimo, da se nešto dešava, i manje
ćemo se mrziti, a biće ono što mora, to već nije u našoj moći. Susrela se tako dva
neprijatelјska vojnika u šumi, i šta će kud će, počeli da rade ono što znaju i što im je zanat.
Izbacili puške i ranili se, potegli sablјe i sjekli se, lјetni dan do podne, dok ih nisu polomili, i
kad su im ostali samo noževi, jedan vojnik je rekao:
— Čekaj da predahnemo. Evo, i podne je prošlo, nismo vukovi, već lјudi. Eto, ti sjedi
tamo, ja ću ovdje. Dobar si borac, umorio si me.
— I ti mene.
— Bole li te rane?
— Bole.
— I mene. Stavi duhana, da zaustaviš krv.
— Dobra je i mahovina.
Pa sjeli, popričali o svemu, o porodici, o djeci, o teškom životu, sve im slično, mnogo šta
isto, razumjeli se, zbližili, pa ustali, i rekli zadovolјni:
E baš se ispričasmo, ko lјudi. Eto, i na rane zaboravismo. Hajde da dovršimo što smo
započeli. Pa izvadili noževe i smirili jedan drugoga.
Bio je vedar taj moj drug sa zindanske halke, i razveselio me tom podruglјivom poukom.
Razveselio i ohrabrio. Možda bi neko drugi rekao da su se dva vojnika u šumi rastali kao
prijatelјi, i to bi bila ružna laž, čak i da se tako desilo. Ovako, gorki svršetak priče je istinit
možda najviše zato što sam se bojao da ih ne prikaže bolјim nego što jesu. A opet (ovaj
zaklјučak nisam mogao ni sam sebi razumno da objasnim), baš zato što je kraj surovo
istinit, ostala je u meni djetinja misao, uporna nada, da su se ipak pomirili. Ako ne ova dva
vojnika, onda možda neki drugi, jer i u toj priči umalo da se nije tako desilo. Iako to mome
vojniku nije važno; on je pričao, da ne bi bio sam. Prošao je dosta svijeta, svašta je vidio, i
umio je da ispriča zanimlјivo, živo, nekako prisno, slatko, razbijajući moj strah da će mi biti
teže s njim nego da tamnujem sam. Budio sam se u noći, osluškivao kako diše.
— Spavaš li? — pitao sam. — Pričaj, ako ne spavaš.
— Šta ćemo raditi kad sve ispričamo?
— Pričaćemo ponovo, drugim redom, naopako.
— A kad ispričamo i naopako?
— Onda ćemo umrijeti.
— Zadovolјni, kao ona dva vojnika.
— Zadovolјni kao dvije budale koje su izvršile dužnost.
— Gorak si — rekao je bez prijekora.
— Zar ti nisi?
— Nisam, zašto bih bio? Vidiš, ja sam pošao da ratujem, znači, pristao sam da budem
ranjen, zaroblјen, ubijen. Desilo se najlakše od svega, zašto da budem gorak?
Čim bi zažuborio njegov tihi glas, noć bi postala manje pusta. Gradio je između mene i
sebe most od paučine, most od riječi, lepršale su iznad nas, u luku, izvirale i uvirale, on je
izvor, ja ušće. Neka tajna se plela među nama, divna ludost što se zove govor, činila je čudo:
dvije mrtve klade što su ležale jedna pored druge, odjednom su oživlјavale, i nisu bile sasvim
odvojene. Kad su nas zamijenili za neprijatelјske zaroblјenike, rastali smo se, bez žalјenja.
On će uvijek naći slušaoce, jer su mu potrebni, a počeo sam da ih pronalazim i ja. Ljudi su
mi postali bliži, zbog govora. Ne svi, naravno. Neki su gluhi za tuđe riječi, oni su nesreća i
sebi i drugima. Ali uvijek treba pokušati. Pitaćeš: zašto? Nizašto. Da bude manje gluho i
pusto. Još u samom početku, kad sam krenuo u trgovinu, čuo sam za jednu ženu u
Višegradu, udovicu nekog spahije. Nikog nije imala osim sina, mladića od dvadeset godina.
Možeš misliti kako ga je volјela, bio je sin — jedinac, u njemu je bio sav njen život. Kad je
mladić poginuo u ratu, majka se izbezumila, najprije nije vjerovala, a onda se zatvorila u
sobu, jela samo crni hlјeb i pila vodu, spavala na golom podu, stavlјajući svako veče na prsa
teški crni kamen. Želјela je da umre, a nije imala snage da se ubije. Ali, kao za pakost, smrt
nikako nije dolazila. Dvadeset godina je tako živjela, o crnom hlјebu i vodi, s teškim
kamenom na prsima, sama kost i koža, posivjela, pocrnjela, okorjela, na panti da je visila ne
bi bila gora, ali je živjela. Mene je naročito porazio onaj crni kamen što ga je svake noći
stavlјala na prsa, po tome sam nekako najviše osjetio kolika je njena muka. On me je i
odveo do nje, taj kamen. Kuća je bila velika, na sprat, neokrečena, oronula, imanje oko kuće
prostrano, začudo lijepo obrađeno, u kući samo jedna starica, godinama je posluživala
spahinicu, i sama klonula. Ispričala je da pomoći nema, imanje je veliko, subaša se brine o
svemu, ali spahinica neće da svida s njim račune, neće da primi novac, on ga ostavlјa sebi a
njima dvjema daje koliko da ostanu na životu, a Bog neće da je uzme sebi i da joj prekrati
patnje. Slagao sam spahinici da mi je jedan moj prijatelј, i on je poginuo, pričao o njenom
sinu, i da sam zato došao da je vidim, jer mi se čini kao da sam i njega poznavao. Slagao
sam, jer je to bio jedini način da počne sa mnom razgovor. O sinu, naravno. Godinama je
ćutala, godinama je čekala smrt, godinama mislila na njega, trujući se bolom, a sad je mogla
da govori o njemu. Ja sam je pokrenuo.
Zaboravio sam šta sam rekao u početku, laž je veoma nesigurna, pričao sam o njemu
kao da ga poznajem. Ali, nisam mogao pogriješiti. Nije vidjela ni to da sam bio dijete kad je
on poginuo, možda je čak mislila da je njen sin mnogo mlađi od mene, jer se u njoj nije
mijenjao. Rekao sam da je bio lijep, pametan, dobar i plemenit prema svima, nježan prema
njoj, da se izdvajao među hilјadama. Slikao sam njenu misao, i nisam mogao pretjerati.
Svaka moja pohvala bila je majci slaba, nedovolјna. Govorila je tiho, šištavo, ali je svaka
riječ iz njenih osušenih usta izašla polјublјena, omilovana, istetošena, namirisana lјubavlјu,
uvijena u ham-pamuk dugog sjećanja. Ja sam bio nov, i nepoznat, vrijedilo mi je ispričati
sve o njemu, namiriti se za uporno ćutanje. A podsvjesno je želјela da mi objasni zašto toliko
žali, prestavši da žali dok je pričala, jer ga je vidjela savršenog a živog. Mislim da je to prvi
put uspjela u potpunosti; sama, i sa poznatima, oživlјavala je samo toliko da vidi njegovu
sjenku, znajući da je mrtav. Sad je zaboravila na smrt, potisnula je u sebi sve osim dalekog
vremena, u kome nije bilo nesreće. Znao sam, neće to dugo trajati, naići će misao o smrti,
očekivao sam da je poklopi crni oblak, vidjeću to po tami na njenom licu, ali svejedno, bila je
bar za trenutak oslobođena. Otada sam je posjećivao kad god sam nailazio tim krajem, idući
na put, ili se vraćajući, i žena je pronalazila sve nove slike u svome sjećanju, i sin je bivao
sve manji, sve mlađi, uvijek isti i uvijek živ. Odvajala ga je u prošlost od crnog časa koji je
prekinuo njen život. Očekivala je taj tren uskrsnuća, kao slavlјe, kao Bajram, danima me
čekala, velika soba se ložila, ako je bila zima, prvi put u toliko godina, pripremala se hrana,
koju ona nije jela, sterali su se umolјčani dušeci i požutjeli čaršavi; za mene, ako bih pristao
da ostanem koji dan više, da joj produžim praznike. Nije mnogo izmijenila način života, i
dalјe je jela samo crni raženi hlјeb i pila vodu, i dalјe je spavala na golim daskama poda, s
crnim kamenom na prsima, ali u njenim očima nije više bila samo misao o smrti. Nagovorio
sam je, i pristala je, da zatraži od subaše zaostali prihod od imanja, da djeci u selu izgradi
mekteb, i da im pomogne u hrani i odijelu, jer bi to sigurno i njen sin učinio. Podigla je
mekteb, dovela hodžu, pomagala siromašnim selјacima da im djeca ne idu gola i gladna u
školu, učinila dobro djelo, olakšala svoju muku.
— I tako, sve se dobro svršilo, i svi su bili srećni, kao u priči — rekao sam, rugajući se
tom Hasanovom kazivanju.
Učinilo mi se da je ta priča s poukom namijenjena meni, da mi posluži kao uzor: valјda
je trebalo da i ja sakuplјam djecu i mladiće oko sebe, i da ih upućujem u srećan život.
Zvučalo je naivno, mimo njegova običaja, suprotno svemu što sam o njemu znao. Ali on je
izučio dobru školu kod starog vojnika u zindanu.
Nasmiješio se, ne baš pobjednički, ali ni malodušno.
— Pa, nije se baš sve dobro svršilo. Selјacima je pomoć za djecu dobro došla, počeli su
da piju i da propijaju i svoje. Osjetile su to i njihove žene, jer su pijane selјačke ruke postale
teže i ubojitije, pa su selјanke proklinjale udovicu. A proklinjali su je i selјaci, jer je valјalo
odvajati djecu od goveda i polјskih poslova. Djeca su rijetko dolazila u mekteb, a ni učitelј
nije bio od najbolјih, pa su slabo šta naučila, a i ono što bi naučila, zaboravila bi nakon
godinu-dvije, pa su svi u selu govorili: ama kakva škola, stražnjicu oguliš dok naučiš, a za
godinu sve zaboraviš. Spahinica je dvadeset godina živjela čekajući smrt, a umrla je trećeg
prolјeća od našeg viđenja, iščekujući me na vjetru i susnježici, jer sam se na putu duže
zadržao nego što sam mislio.
— Onda je sve ispalo zlo?
— Nije. Zašto? Umrla je očekujući prijatelјa svoga sina, shvataš li? Puna lijepih riječi,
želјna da govori o svojoj lјubavi, nije mislila na smrt. Selјaci su ostali na istom, bez rakije i
bez pomoći, jer su naslјednici razdijelili imanje. A u selu se sačuvalo lijepo sjećanje na
spahinicu, sve drugo se zaboravilo. Ostala je priča: živjela je u ovoj kući jedna čudna i dobra
žena. Niko od tog, istina, nema ništa, ali je lijepo.
Uznemirila me ta priča, opora i neobična, kao život, i neuhvatlјiva, kao život. I Hasanovo
podruglјivo prihvatanje, ili spokojno neprihvatanje, mučnog životnog kovitlanja, koje čovjek
mora da užlјebi, da ne bi izludio.
Nasmijao sam se, da olakšam moguću trpkost, i nelagodnost pouke:
— Zastani na nečemu, za milog Boga, odredi se, pronađi oslonac. U svemu si nesiguran.
— Imaš pravo, u mnogo čemu sam nesiguran. Je li to zlo?
— Nije ni dobro.
— Znači, nije dobro, ali nije ni zlo. A biti siguran, to je dobro. A može li biti i zlo?
— Ne razumijem.
— Postoji li nešto u što si potpuno siguran?
— Siguran sam da ima Boga.
— A vidiš, i oni koji ne vjeruju u Boga, takođe su sigurni. A bilo bi možda dobro da nisu
tako sigurni.
— Da. I šta onda?
— Ništa.
Ali sam se već pokajao što sam upitao, ne primijetivši zamku podmuklo mudre logike.
Kako je to pametna i opasna misao! A naveo me na nju igrajući se.
Dobro je potkovan u svojoj nesigurnosti.
Nije mi smetalo što je tako, ništa mi njegovo više nije smetalo. Zavolio sam ga toliko, da
sam, i prepirući se, davao mu za pravo. Bog mi je drag, i kad sam mislio da nema pravo.
Jedan jedini dan bez njega izgledao mi je pust i dug. Mirno sam sazrijevao u njegovoj
sjenci.
Nјegov otac je bez bojazni očekivao sve što ga može zadesiti, opsjednut oživlјenom
lјubavlјu.
Nama dvojici Hasan je bio najpotrebniji čovjek na svijetu.
Zato sam se ražalostio, saznavši da ide na put.
Otišao sam njegovoj kući, nisam ga vidio cio dan i noć. Igrao je tavle s ocem, sjedeći uz
njegovu postelјu.
Starac se lјutio, bacajući kocke među crne i bijele trokutove:
— Pu, nalet te bilo, kako to padaš! Fazlija — tužio se momku — neće me zar.
— Jesi li huknuo u kocke, aga?
— Huknuo sam, ne pomaže. Je li Zejna tu? Da ih samo malo stavi među prsa.
— Sramota je, oče!
— Šta od mene može više biti sramota? Je li sramota, Fazlija?
— Nije, aga, Bože sačuvaj.
— Oče, bolјe je da ih protrlјaš o derviški rukav.
— Zaista? Nećeš se lјutiti, Ahmed-efendija? Bogami, pomaže.
— Drago mi je što si došao — nasmijao mi se Hasan.
— Nisam te vidio od juče.
— Pričekajte s razgovorom — lјutio se starac — dok dobijem. Sad me pošlo.
— Otac se oporavio.
— Hoćeš da kažeš da sam bijesan?
Zaista je dobio, i bio umoran i vedar od sreće. Ličio je na dijete, ličio je na Hasana.
— Idem na put, u Dubrovnik — obavijestio me Hasan, smješkajući se na oca, kao
tobožnji krivac.
— Zašto ideš?
— Zbog trgovine. Idu i moji prijatelјi, pa ćemo zajedno.
— Ide Latinka, pa ide i on. A trgovinu je izmislio.
— Nisam izmislio.
— Izmislio si. Da je zbog trgovine, uspio bih da te odvratim. Zbog nje ne mogu, preča je.
— Otac je svašta uobrazio.
— Je li? Ako sam ostario, nisam sve pozaboravlјao. A što meni ponešto ne ide u glavu, to
je druga stvar.
— Zar ima nešto što tebi ne ide u glavu?
— Ima.
Starac je govorio meni, kao da je lјut na Hasana.
— Ima. Ne ide mi u glavu da će on na put sa ženom i njenim mužem, zajedno. Ko je sad
budala? Moj sin, ili taj Latinin?
— Ili obojica — smijao se Hasan, nimalo uvrijeđen. — Ti, izgleda, ne priznaješ
prijatelјstvo?
— Prijatelјstvo? Sa ženama? Dijete moje od trideset godina, u što ti vijek prođe! Sa
ženama je prijatelј samo kulambara.
Umiješao sam se u ovaj nezgodan razgovor, na koji se Hasan samo smijao:
— Možda je prijatelј s mužem.
— Tebi, Ahmed-efendija, ne treba zamjeriti, ti te stvari ne možeš znati. Kod njih muž
uvijek prima ženine prijatelјe, žena muževlјeve nikad.
— Oče, uhvatiće te zaduha.
— Na tvoju nesreću, neće me uhvatiti zaduha, danas je vedar dan i lagan vazduh,
uzalud me plašiš. Govorio sam mu: ako ti nije stalo do nje, ne gubi vrijeme uzalud; ako te
neće, nađi drugu; ako je voliš i ako te voli, otmi je.
— U mog oca sve je jednostavno.
— A zašto ide, krošto ide s njima, neka đavo razumije. Sigurno je samo da vodi
naoružane momke sa sobom, da njegove prijatelјe ne napadnu hajduci. A zar njega ne mogu
napasti hajduci? U nas je sve jednostavno! Jednostavnije je u vas, spetlјani sine; sve vam je
nerazumno.
— Kakvu si sad istinu rekao, oče! Od pamtivijeka sinovi su nerazumniji od očeva, i
razuma bi tako sasvim nestalo, ali srećom, sinovi postanu razumni čim postanu očevi.
— Hoćeš li ti ikad postati razuman?
— Muka je sa sinovima, oče.
— Nemoj da se rugaš, znam. Koliko ćeš ostati na putu?
— Petnaestak dana.
— Zašto toliko, crni moj sine? Znaš li ti koliko je to petnaest dana?
— Možda i više.
— Dobro, idi. Kad je tebi svejedno, i meni je. Za petnaest dana mogao bi mi i na grob
doći. Svejedno, idi.
— Rekao si da ti je bolјe.
— U mojim godinama bolјe i gore stoje jedno uz drugo i smjenjuju se, kao dan i noć. I
svijeći je bolјe kad dogorijeva.
— Hoćeš li onda da ostanem?
— Da ostaneš? Prvo, lažeš. Drugo, na nos bi mi izašlo kad bi i ostao. Kasno je sad, idi.
Ne zadržavaj se duže. Petnaest dana, to je meni mnogo, tebi dovolјno. I povedi više momaka,
ja ću platiti. Biće mi lakše kad znam da si siguran.
— Šejh Ahmed će te obilaziti dok ja budem na putu.
— Najlјepši poklon koji ti je Bog mogao dati, to je ovaj dobri i pametni čovjek. Ali nije
loše da se malo odmori od tebe, zato za ovih petnaest dana nećemo o tebi progovoriti ni riječ.
A svih petnaest dana govorili smo o njemu.
Nјegov odlazak oštetio nas je obojicu. Namirili smo se njegovim imenom. Starcu je bilo
teže, jer mu je žao svakog dana kad je gubio nanovo stečenog sina, što mu je odgonio misao
o smrti. Nјegovo zanovijetanje je lјubav, kvrgava i žestoka, ali je i okretanje od bliske sjenke.
Crna ptica je kružila iznad njega. Sad je znao za nju, i plašio se. Da li mu je onda bilo bolјe
bez lјubavi?
Žalio sam i ja zbog njegova odlaska, jer me naviknuo na sebe, a baš sad mi je potreban.
Moj život se ovdje dijelio, na ono što je bilo, i na ono što ne znam šta će biti. Čekao sam
u zasjedi, kao lovac, pažlјiv i strplјiv, ali nisam bio siguran da li i mene ne čeka zasjeda, da
neću i ja biti ulovlјen. Drug pored mene umirio bi mi jezu zbog nečujnog koraka koji mi šalјe
sudbina. Bilo je strave u tom osjećanju mraka i tajne iza svega što ne vidim, tajne što će se
meni otkriti, ali i tihog likovanja što će se desiti ono što čekam, što sam ja izabran da
budem izvršilac volјe jače od moje. Ali ja nisam oruđe samo, ni tuđa ruka, i nisam kamen ni
drvo; čovjek sam, i ponekad se bojim da mi duša ne bude slabija od želјe, ili da me ne
raznese najedrala mržnja, kao zrelo sjeme opnu u kojoj raste. Sa Hasanom mogu mirno
čekati, sa Hasanom mogu mirno dozreti do čina, da bude zeleni barjak nad kasabom, a ne
mrtvačka čaburtija nada mnom.
Čekali smo da se vrati s puta jedini čovjek do koga nam je stalo. Starac nije krio da je
nemiran. Počinjao je da grdi sina, staro grubo gospodstvo tobože još nije popustilo, ali se ta
nespretno skrivana nježnost uskoro pretvarala u nemoćnu jadikovku.
— Đavo odnio i njega i tu Dubrovkinju. Preča mu je od vlastitog oca. Pa bar da je čemu!
Drama čestita mesa na njoj nema. Al neka mu bude, neka ga vuče preko bijela svijeta onim
svojim zejtinjavim očima, kad je mamlaz. Petnaest dana, sine moj nesrećni! Kiše mogu da
udare, mrazevi mogu da stegnu, hajduci mogu da napadnu. Ništa ne pomaže govoriti
budali. Sjedi ti, oče, tu u svom ćošku, prislonjen ko čibuk, i čekaj. Premiri kad se vrata
otvore i kad neko uz stepenice brže pođe, prezaj iz kratkog sna od crnih slika i zlih slutnji.
Godinu dana života će mi oduzeti, ako sad i preživim. A obećao je da neće nikud ići, obećao i
nije izdržao. Rodi ga samo na svoju muku, da ti bude teže. Oh, Bože mi oprosti, šta ja
melјem.
Fazlija je nudio da mu dovede prijatelјe, na tavlu ili na razgovor, htio da izvede ždrijepca
na avliju, pod prozore, pitao da ode u planinu po izvorsku vodu što čisti i jača krv. Starac je
sve odbio i zatražio samo da mu stave jastuke na sećiju do prozora i gledao u avlijska vrata,
kao da bi Hasan mogao ranije doći, ili je tako lakše zamišlјao njegov povratak.
Kako je proveo tolike godine bez sina? — mislio sam, iznenađen ovom lјubavlјu i tugom
zbog rastanka. I padalo mi na um čudno objašnjenje Hasanovo, da baš njihova tvrdoglava
svađa opravdava ovu lјubav, čini je ovakvom. Da je postojala oduvijek i uvijek, zamorila bi
se, olinjala. A da nije postojala želјa za njom, usahnula bi. Nije me dirala ta lјubav u
početku, bio sam hladan prema njoj, čak i neraspoložen. — Šta hoćeš, starče? — govorio
sam u sebi lјutito. — Treba li cio svijet da vidi tu tvoju lјubav? I zar je teško tako je
pokazivati? Lakše je uzdisati, i cviliti, nego ćutati. I šta je tvoja lјubav? Staračka
raznježenost, strah pred smrću, želјa za produženjem života, sebičnost što se drži za tuđu
snagu, vlast roditelјske krvi. A zašto? Za slast sitnog nasilјa i za bespomoćno hvatanje
sinovskih ruku, kad sve ostalo izmakne.
Ali sam se uzalud branio, napadajući i omalovažavajući. Poražavala me ta lјubav. Hvatao
sam se kako mislim na svoga oca i pokušavam da ga približim sebi. Da li bi bilo moguće da
sa radošću očekujem njegovu riječ, da strepim zbog njegove bolesti, da se zbog njega
odričem svega što mi je drago? Oče, šaptao sam, uživlјavajući se, cijedeći svu muku života iz
sebe, da sažalјenjem podstaknem potrebu za lјubavlјu; oče, babo. Ali drugu riječ nisam
nalazio, nježnosti među nama nije bilo. Možda sam i oštećen radi toga: ipak je ta vezanost
za drugog pristojna strana čovjekova. Možda sam s takvom žedi primio Hasanovo
prijatelјstvo, da zadovolјim tu lјudsku potrebu, jaču od razuma.
U početku me starac primio nepovjerlјivo. Pokušao je da govori šta bilo, ali su ga
nepotrebne riječi davile, nije uspijevao da laže. Začudio sam se koliko Hasan liči na njega,
samo je izbrušen, istanjen, omekšan.
— Čudan si ti čovjek — rekao mi je. — Malo govoriš, kriješ se.
Požurio sam da objasnim kako mi je to možda prirođena osobina, koju sam u našem
redu još i učvrstio. A ako izgledam čudan, vjerovatno je to poslјedica svega što mi se desilo.
— Kriješ se iza riječi. Ne vidim šta je u tebi. Eto, desila ti se nesreća, zaklali su te da ne
može gore, a ne čuh od tebe ni proklinjanje ni žalost. A govorio si o bratu.
— Što mi se desilo, suviše je teško da bih o tome mogao govoriti. Mogu reći samo onome
ko mi je kao i brat.
— Jesi li našao takvog?
— Jesam.
— Oprosti, ne pitam zbog sebe.
— Znam. Obojica smo vezani za njega, ti više, po krvi i po očinstvu, ja po prijatelјstvu,
jačem od svega što čovjek može bez grijeha osjećati.
Da je trebalo, i prevario bih ga, lako, jer je sinovlјevo ime uspavlјivalo njegovo lukavstvo i
iskusnu opreznost. Ali nije trebalo, zaista sam tako mislio. A što sam govorio svečano, to je
zbog starca, da bude lјepše, i da umirim njegov strah od lјudi koji se kriju.
Zbog sina me lovio, zbog sina me primio. I lukavstvo i povjerenje rasli su iz istog
korijena.
Hasanova udalјenost nas je navela da počnemo stvarati bajku o njemu. Bio jednom
jedan carević.
A sam Hasan je, začudo, najčešće govorio o svojim porazima, bez žalјenja, smijući se.
Ali, po dejstvu suprotne misli, što je veoma proniclјivo zapazio, njegovi porazi nisu izgledali
ni teški ni uvjerlјivi. Čak su se čarolijom njegove vedre iskrenosti pretvarali u uspjehe o
kojima neće da govori i do kojih mu nije naročito stalo.
Poslije sam pokušavao da odvojim bajku od stvarnosti, ali ma koliko da sam znao istinu,
teško sam uspijevao da se oslobodim opčinjenosti, u kojoj često sami sebe ulovimo, želeći da
imamo svoga junaka.
Po onome što nije bajka, izgleda da ničeg neobičnog u njemu nije bilo. Prošavši u školi
kroz vatru vjerskog zanosa, a još mlad izučivši Abu Sinaovu prirodnu i kritičku filozofiju kod
nekog slobodoumnog siromašnog mislioca, kakvih je na Istoku bilo mnogo, a koga je često
pominjao sa lјubavlјu i podsmijehom, ušao je u život sa teretom koji većina nas nosi: s
primjerom velikih lјudi pred očima i sa želјom da ih slijedimo, a bez ikakvih znanja o sitnim
lјudima s kojima ćemo se jedino susretati. Neko se brže otarasi tih nepogodnih uzroka, neko
sporije, neko nikad. Hasan se rđavo prilagodio, preosjetlјiv zbog svega što je njegovo lično i
zavičajno, uvjeren u lјudske vrijednosti koje će svugdje steći priznanje. Našavši se u
bogatom carskom gradu, sa složenim vezama i odnosima među lјudima, nužno
nemilosrdnim, kao među ajkulama u debelom moru, lažno pristojnim, uglađeno
licemjernim, isprepletenim kao paukove niti i mreže, neiskusna čestitost jednog mladića
zaplela se u pravo vještičije kolo. Sa svojom starudijom, s kojom je pokušavao da se probije
kroz carigradski cestar, s naivnom vjerom u poštenje, ličio je na čovjeka koji goloruk ulazi u
borbu protiv vještih gusara naoružanih najopasnijim oružjem. Sa svojom nezlobivom
vedrinom, čestitošću i stečenim znanjem, Hasan je ušao u taj zvjerinjak sigurnim korakom
neznalice. Ali kako nije glup, ubrzo je vidio na kakvo je uglјevlјe nagazio. Mogao je ili da
pristane na sve, ili da ostane neprimijećen, ili da ode. A on je, neobičan kao uvijek,
odbijajući carigradsku surovost, počeo sve više da misli na svoju kasabu, i da njen tihi život
suprotstavlјa ovom uzburkanom. Rugali su mu se, prezrivo govorili o tom zabačenom,
zaostalom vilajetu. — O čemu to govorite? — pitao je začuđeno. — Ni sahat hoda odavdje
postoji zaostali vilajet kakav je teško i zamisliti. Tu, pored vas, nedaleko od ovog vizantijskog
sjaja i bogatstva koje se sakuplјa iz cijelog carstva, žive vaša vlastita braća, kao prosjaci. A
mi nismo ničiji, uvijek smo na nekoj međi, uvijek nečiji miraz. Zar je onda čudo što smo
siromašni? Stolјećima mi se tražimo i prepoznajemo, uskoro nećemo znati ni ko smo,
zaboravlјamo već da nešto i hoćemo, drugi nam čine čast da idemo pod njihovom zastavom
jer svoje nemamo, mame nas kad smo potrebni a odbacuju kad odslužimo, najtužniji vilajet
na svijetu, najnesrećniji lјudi na svijetu, gubimo svoje lice a tuđe ne možemo da primimo,
otkinuti a neprihvaćeni, strani svakome, i onima čiji smo rod, i onima koji nas u rod ne
primaju. Živimo na razmeđu svijetova, na granici naroda, svakome na udaru, uvijek krivi
nekome. Na nama se lome talasi istorije, kao na grebenu. Sila nam je dosadila, i od nevolјe
smo stvorili vrlinu: postali smo plemeniti iz prkosa. Vi ste bezobzirni iz bijesa. Ko je onda
zaostao?
Jedni su ga mrzili, jedni prezirali, jedni izbjegavali, i on je osjećao sve veću usamlјenost i
čežnju za zavičajem. Jednog dana udario je nekog svog zemlјaka koji je pričao ružne šale o
Bosancima, i izašao na ulicu, tužan i postiđen, i zbog zemlјaka i zbog sebe. Tada je čuo
Dubrovkinju i njenog muža, pored jednog bazara, govorili su njegovim jezikom. Nikad mu se
lјudski jezik nije učinio lјepšim, niti mu je iko bio miliji od te vitke žene gospodskog izgleda i
debelog dubrovačkog trgovca.
Već mjesecima Hasan ništa nije radio, prilično rastočen besposlicom i zaludnošću svog
bazanja po velikom gradu, a otac je štedro slao novac, ponosan na carsku službu svoga
sina. I dok je Dubrovčanin svršavao svoje poslove, Hasan je pratio njegovu ženu po
najlјepšim mjestima Carigrada, najlјepši jezik slušao iz najlјepših usta, zaboravlјajući na
svoje smiješne muke, a izgleda da ni žena nije nastojala da pobjegne od njega. Ono što je
najviše privuklo nježnu dubrovačku gospu, vaspitanu u Maloj braći, ovom mladom
Bosancu, nije bilo to što je naočit, uglađen, obrazovan, već što je sve to a što je Bosanac.
Zamišlјala je da je svijet iz tih dalekih provincija grub, lud, pust, zadrt, da ima u njemu
junaštva koje pametan čovjek ne cijeni suviše, ni uvijek, i nekog smiješnog ponosa zbog
vjerne službe onome ko mu nije prijatelј. A ovaj mladić nije ni grub, ni pust, ni neuk, ravan
je svakom dubrovačkom plemiću po držanju, ugodan sabesjednik, koristan pratilac,
oduševlјen njome (to je podiglo vrijednost svih njegovih osobina) i toliko uzdržan, da se sa
sumnjom gledala u ogledalu kod kuće. Nije ni pomišlјala na lјubav, ali je bila navikla na
udvaranje. Očekivala ga je sa zebnjom i nelagodnošću, a kad je izostao, začudila se, i počela
da ga gleda s većom pažnjom. Hasan, sasvim mlad, i pošten, nije znao za laku riječ, koja ne
obavezuje ni njega ni ženu, a ni on nije mislio na lјubav, dovolјno mu je bilo oduševlјenje
zbog ovog susreta. Ali je lјubav mislila na njega: uskoro je bio zalјublјen. Kad je to otkrio
pred sobom, sakrio je pred njom, nastojeći da se ne oda ni pogledom. Ali je žena saznala
odmah, čim su se plahe vatre pojavile u njegovim očima (morala je priznati da su lijepe) i
počela da se štiti pojačanim prijatelјstvom, ponašajući se kao sestra, bez ustručavanja.
Hasan je sve više tonuo u lјubav, ili se sve više dizao na njenom talasu, i niko ne treba tome
da se čudi, bila je lijepa (to kažem usput, jer to u lјubavi nije važno), bila je nježno lјupka, a
to je u lјubavi važno, bila je prvo stvorenje koje je odagnalo njegovu mutnu uznemirenost i
uvjerilo ga da ima stvari koje mlad čovjek ne može nekažnjeno zaboravlјati.
Pomogao je Dubrovčaninu kod jednog Bosanca, sina zlatara Sinanudina, da brže svrši
posao zbog kojeg je došao, da dobije dozvolu i povlastice za trgovinu s Bosnom. Time je
pridobio njegovo prijatelјstvo, ali je skratio njihov boravak, srećan zbog njegovog povjerenja,
kojim kao da mu je oprošten grijeh lјubavi, nesrećan zbog skorog rastanka, koji bi ga ostavio
u čami, goroj od one ranije. A da li je Dubrovčanin osjećao povjerenje, ili mu je vezivao ruke
njime, jer je poznavao lјude, ili je toliko vjerovao svojoj ženi, ili nije imao mašte, ili mu je bilo
svejedno, teško je reći, ali on nije ni važan u toj smiješnoj lјubavi. Kažem: smiješnoj, i
kažem: lјubavi, jer je bila i jedno i drugo. Uplašen, ili ohrabren, zato što će brzo otići, Hasan
je rekao Mariji (to joj je bilo ime; Mejrema) da je voli. Da li zbog njenog blјedila, iako je čula
samo ono što je znala, ili zbog svoje naivnosti, Hasan je rekao, što mudar i iskusan čovjek
ne bi ni pomislio da kaže, da mu je žao, zbog njenog muža, jer mu je prijatelј, a možda će i
nju uvrijediti, jer je čestita žena, ali morao je da joj to prizna, i ne zna što će biti od njega
kad ona ode. Tako je i žena bila prisilјena da se zakloni za muža i za čestitost, i da ga vrati
na bezopasno mjesto prijatelјa porodice. Za divno čudo, kao da je ta Hasanova naivnost
pobijedila njenu strogost: izgleda da ga je tada zavolјela.
Ali su katolička vjernost ove fratarske štićenice i njen istinski strah od grijeha zakopali
lјubav u njoj u najtajnije predjele srca, obavezavši i njega da je ne sili na otkrivanje,
presrećan što je znao da postoji. Kako joj je on sve ispričao o sebi, otkrivši i ono što nije
nikome, predložila mu je da zajedno s njima, lađom, pođe u Bosnu, preko Dubrovnika, kad
ga ionako ništa ne drži u Carigradu. Htjela je da pokaže i sebi i njemu da se ne boji ni sebe
ni njega. Malo je »la route des écoliers«, rekla je, objasnivši, jer on nije znao francuski, da je
to duži put, kojim se djeca vraćaju kući iz škole, ali je sigurniji. Branila se i francuskim, jer
je osjećala da ga oduševlјava poznavanjem tog čudnog francuskog jezika, stvorenog za žene.
Zaboravila je da bi ga oduševila i kad bi govorila gurbetski. Kao što je zaboravlјala da se
slabo brani time što ga oduševlјava. Na lađi su se rjeđe viđali nego što se Hasan nadao.
Trgovac je teško podnosio uzburkano more, i gotovo cio put preležao u postelјi, mučeći se i
povraćajući. Hasan je vidio kako to izgleda, osjetio težak vonj, zbog koga se kabina satima
morala vjetriti, da bi u trenutku, kad je sve oprano i prozračeno, ponovo sve bilo opoganjeno
i usmrađeno, a jadni čovjek je bio žut i modar, kao na samrti. Možda će i umrijeti, mislio je
sa strahom, i s nadom, a poslije se kajao zbog te surovosti. Marija je, s nekim ružnim
smislom za žrtvu i trplјenje, provodila s mužem najviše vremena, čistila i vjetrila kabinu,
tješila ga i držala za ruku, pridržavala mu glavu kad se grčio od povraćanja, što njegove
muke nije umanjilo, niti je ta ružna slika njenu lјubav prema mužu uvećala. Kad bi zaspao,
izlazila bi na palubu, gdje je Hasan nestrplјivo očekivao da vidi njenu talasavu vitku priliku,
a onda sa strahom brojao minute kad će je njena dužnost pozvati u smradnu kabinu, da —
ganuta svojom žrtvom — misli na čisti morski vjetar i nježan glas koji je govorio o lјubavi.
Nisu govorili o svojoj lјubavi, već o tuđoj, a to je isto. Ona je govorila evropske lјubavne
stihove, on istočne, a to je isto. Nikad im tuđe riječi nisu bile potrebnije, a to je isto, kao da
su izmišlјali svoje. Zaklonjeni od vjetra iza kapetanske kućice, ili iza sanduka i denjkova na
palubi, zaklanjali su se i za poeziju, i poezija je tada našla svoje puno opravdanje, ma šta se
o njoj govorilo. A kad bi žena postala svjesna grijeha, kad bi osjetila da je suviše lijepo,
kažnjavala se mužem i žrtvom. — Marija — šaptao je mladić, koristeći se njenim
dopuštenjem da je zove imenom, što mu je ličilo na najvišu milost — hoćete li izaći večeras?
— Ne, dragi prijatelјu, mnogo stihova najedanput, to nije dobro, moglo bi da postane
otužno. A i vjetar je hladan, nikad sebi ne bih oprostila ako nazebete.
— Marija — gušio se mladić. — Marija.
— Šta je, dragi prijatelјu?
— Onda vas neću vidjeti do sutra?
Puštala je da joj drži ruku i slušala udaranje talasa i kuckanje njegova bila, želeći možda
da zaboravi vrijeme, a onda se budila:
— Dodite u našu kabinu.
I odlazio je u njihovu kabinu, da se guši u kiselom vazduhu i uskom prostoru, i da s
čuđenjem gleda s kakvom privrženošću Marija njeguje muža. Plašio se da od toga i njega ne
spopadne morska bolest.
Na domak Dubrovnika, poslјednje noći, stisnula mu je ruku, bez uspjeha je pokušao da
je zadrži, i rekla:
— Uvijek ću pamtiti ovo putovanje.
Možda zbog Hasana i stihova, a možda zbog muža i povraćanja.
U Dubrovniku je dva puta bio drag gost u njihovoj kući, u mnoštvu tetaka, strina,
rođaka, poznanika, prijatelјa, i oba puta je jedva čekao da pobjegne od tog nepoznatog
svijeta, koji je na ulicama grada jedva obraćao pažnju na njegovo istočnjačko odijelo, a u
salonu gospar Luka i gospe Marije gledao u njega kao u čudo. Kao da je bilo nečega
nepriličnog u tom njegovom dolaženju, pa je i on bio usplahiren i neprirodan. Kad se još
susreo s Marijinom hladnom pažnjom, zbog čega mu se učinila gotovo sasvim strana,
daleka, lažno nasmiješena, postalo mu je jasno da se baš u njenoj kući vidi njihova stvarna
odvojenost. Ovdje su oni bili dvoje stranaca, koje je sve rastavlјalo, ne od juče. Navike,
običaji, način kako se razgovara, način kako se ćuti, ono što su od ranije mislili jedno o
drugome, i ne znajući se, sve je to provalija među njima. Shvatio je da je Marija u ovom
gradu zaštićena i odbranjena, kućama, zidinama, crkvama, nebom, mirisom mora, lјudima,
sobom ovakvom kakva nigdje nije. I to baš od njega, možda baš samo od njega. Možda čak i
on od nje. Jer se ledio od pomisli da živi u ovom divnom mjestu, i sam, i s njom, u dušu mu
se uvukla tuga kakvu nikad nije osjetio, i sa radošću se oprostio kad je naišao na jedan
trgovački karavan koji je s Ploča, u Taboru polazio u Bosnu. Radost ga je držala i kad je
vidio ivanplaninski snijeg, i bosansku maglu, i osjetio lјuti igmanski vjetar, i ušao razdragan
u namračenu kasabu, stisnutu između brda, i lјubio se sa zemlјacima. Kasaba mu je
izgledala manja, ali je kuća bila veća. Sestra mu je lјubazno rekla da bi bila šteta da majčina
kuća propada prazna. Bojala se da se ne useli u veliku očevu kuću. S ocem se odmah
posvađao, možda najviše zato što je starac bio raznio glas o njegovoj slavi i uspjesima u
Stambolu, da napakosti zetu kadiji, koga nije trpio, i sad se osjećao lično prevaren i
osramoćen. Mještani su njegov dolazak protumačili kao neuspjeh, jer niko pametan ne bi iz
Carigrada došao u kasabu, niti bi napustio visoku carsku službu, da nije morao. Oženio se,
zbog Marije, zbog sjećanja, zbog praznih odaja, zbog tuđeg navalјivanja, jedva jednu zimu
izdržao sa ženom, glupom, brblјivom, gramzivom, oslobodio se i nje i njene porodice;
poklonivši im imanje u okolini grada i novac, dat tobože u zajam. I onda počeo da se smije.
Nјegov zavičaj nije zemlјa iz snova, njegovi zemlјaci nisu anđeli. A on ih ne može više ni
popraviti ni pokvariti. Ogovarali su ga, sumnjičili, zajedali, rođaci su ga očerupali kao
kurjaci, koristeći njegovu želјu da se što prije otarasi žene, dugo nije silazio s tuđih jezika,
bio im je dobrodošao da njime ubiju čamu. Sjetio se kako je u Carigradu govorio o
plemenitosti svojih zemlјaka, i smijao se. Srećom po sebe, nikome nije ništa zamjerao, nije
se ni žalostio, sve što mu se desilo primio je kao žestoku šalu. Drugi su još gori, rekao je,
braneći, čini mi se, više svoj raniji zanos nego istinu. Za dvije-tri godine opet ih je zavolio,
navikao se on na njih i oni na njega, počeo i da ih cijeni, na svoj način, s podsmijehom ali
bez zlobe, poštujući više život i ono što postoji u njemu nego svoje želјe o njemu. — Pametni
su ovo lјudi — rekao mi je jednom, s onom čudnom mješavinom podruglјivosti, i ozbilјnosti,
koja me često zbunjivala. — Primaju nerad od Istoka, ugodan život od Zapada; nikud ne
žure, jer sam život žuri; ne zanima ih da vide šta je iza sutrašnjeg dana, doći će što je
određeno, a od njih malo šta zavisi; zajedno su samo u nevolјama, zato i ne vole da često
budu zajedno; malo kome vjeruju, a najlakše ih je prevariti lijepom riječi; ne liče na junake,
a najteže ih je uplašiti prijetnjom; dugo se ne osvrću ninašto, svejedno im je šta se oko njih
dešava, a onda, odjednom, sve počne da ih se tiče, sve isprevrću i okrenu na glavu, pa opet
postanu spavači, i ne vole da se sjećaju ničeg što se desilo; boje se promjena jer su im često
donosile zlo, a lako im dosadi jedan čovjek, makar im činio i dobro. Čudan svijet, ogovara te
a voli, lјubi te u obraz a mrzi te, ismijava plemenita djela a pamti ih kroz mnoge pasove, živi
inađom i sevapom i ne znaš šta nadjača i kada. Zli, dobri, blagi, surovi, nepokretni, olujni,
otvoreni, skriveni, sve su to oni, i sve između toga. A povrh svega, moji su i ja sam njihov,
kao rijeka i kaplјa, i sve ovo, što govorim, kao da o sebi govorim.
Hilјadu zamjerki im je nalazio, a volio ih je. Volio i grdio. Počeo je da vodi karavane na
istok i zapad, nešto iz prkosa, da pokaže prezir prema zanimanjima koja je vršio, nalјućen
prijekorima uglednih lјudi, a najviše možda zato da se odmori od kasabe i zemlјaka, da ih ne
zamrzi, da ih se zaželi, da vidi zlo i u drugim zemlјama. I to neprestano kruženje, sa jednom
tačkom na zemlјi koja određuje smisao tom kretanju, koja ga čini odlaženjem i vraćanjem a
ne lutanjem, značilo je za njega stvarnu ili zamišlјenu slobodu, što je svejedno, na kraju
krajeva. — Bez te tačke, za koju si vezan, ne bi volio ni drugi svijet, ne bi imao kud da odeš,
jer ne bi bio nigdje.
Ta Hasanova misao, koja mi nije bila sasvim jasna, ta neminovnost vezivanja i napor
oslobađanja, ta neophodnost lјubavi prema svome i potreba razumijevanja tuđeg, je li to
nevolјno mirenje s malim prostorom i utazivanje čežnje za većim? Ili je mijenjanje mjera, da
svoje ne postanu jedine? Ili žalosno, ograničeno bježanje, i još žalosnije vraćanje. (Teško mi
je bilo da to shvatim i radi toga što je moja misao sasvim drukčija: postoji svijet s pravom
vjerom, i svijet bez nje; druge razlike su manje važne, i svugdje bi bilo moje mjesto gdje bih
mogao biti potreban.)
U prolјeće, prve godine poslije Hasanova povratka iz Carigrada, došao je u kasabu
gospar Luko sa ženom, Dubrovkinjom, i opet se sve obnovilo, s novom snagom i novim
ograničenjima.
Ni kasaba nije bila pogodna za njihovu lјubav. Jedno od njih dvoje uvijek je negdje
stranac. Ukoliko su i razbijali ograde Latinluka i muslimanske kasabe, ostajale su njihove
vlastite ograde. Žena se sigurno nije više mogla zavaravati prijatelјstvom. Ali, osim pogleda i
lјubaznih riječi, tako je bar izgledalo, ništa više nije sebi dopuštala. Pa i svoju griješnu misao
o lјubavi prema Hasanu vjerovatno je na ispovijesti pokajnički priznavala. A Hasan je
odlazio na svoja putovanja, i vraćao se sa želјom što je rasla za dugih mjeseci
odsustvovanja. Je li ta čudna lјubav određivala smisao njegovu kretanju? Je li zbog nje
osjećao kob vezanosti i neprestano činio napor oslobađanja?
To je djelimična istina o Hasanu, ono što sam čuo, saznao, domislio, upotpunio, povezao
u mutnu cjelinu. Malo gurava priča o čovjeku bez pravog zavičaja, bez prave lјubavi, bez
prave misli, koji je nesigurnost svoga životnog puta primio kao lјudsku sudbinu, ne
kukajući što je tako. Možda ima neke prijatne vedrine, i hrabrosti, u tom mirenju, ali to je
promašenost.
Dragocjeno mi je to saznanje, vidim da nije jači od mene.
Ali tada sam bio opčinjen, i radije sam o svom velikom prijatelјu zamišlјao bajke: bio
jednom jedan junak. Znanjem i umom zasjenjivao je sve muderise u Stambolu, da je htio bio
bi mula carigradski ili vezir carski. Ali on je volio svoju slobodu i puštao je svoju nesputanu
riječ da kazuje njegovu misao. Nikome nije laskao, nikad nije govorio laž, nikad nije tvrdio
što ne zna, nikad nije prećutao što zna, i nije se bojao lala i velikaša. Volio je filozofe,
pjesnike, usamlјenike, dobre lјude i lijepe žene. S jednom je napustio Carigrad i otišao u
Dubrovnik, a ona je za njim došla u kasabu. Prezire novac, i položaje, i moć, prezire
opasnosti, i traži ih po mračnim bogazama i pustim planinama. Kad htjedne, učiniće ono što
zaželi, čuće se o njemu daleko.
Zaista, smiješno je kako se malom prepravkom, zaboravlјanjem sitnica, izostavlјanjem
uzroka, neznatnim prekrajanjem stvarnih događaja, porazi mogu pretvoriti u pobjede,
promašenost u junaštvo.
Samo, moram priznati, da Hasan nema nikakva udjela u tom stvaranju bajke. Ona je
bila potrebna nama a ne njemu. Hoćemo da vjerujemo da ima lјudi koji mogu više od onog
što je obično. I bio je takav, u izvjesnom smislu, mogao je, bar po tome kako je primao sve
što mu se dešavalo. Osmijehom se namirivao za gubitke, stvorio svoje unutrašnje bogatstvo,
vjerovao da u životu nema samo pobjeda i poraza, da postoji i disanje, i gledanje, i slušanje,
i riječ i lјubav, i prijatelјstvo, i običan život, koji mnogo zavisi samo od nas.
Pa dobro, postoji, izgleda da postoji, i pored svega, ali je prilično smiješno, liči na
djetinju misao.
***
Tri dana pred Hasanov povratak Alijaga je postao toliko nemiran, da nije mogao ni
razgovarati, ni igrati tavle, ni jesti, ni spavati.
— Je li se šta čulo za hajduke? — pitao je neprestano, slao mene i Fazliju da se
raspitamo u hanovima, kod kiridžija, i mi smo donosili povolјne vijesti, kojima nije vjerovao,
ili ih je tumačio prema svojoj brizi:
— Ako odavno nisu napadali, to je još gore. Osilili su se, niko ih ne goni, mogli bi baš
sad zasjesti na drumu. Fazlija! — naredio je momku iznenada, ne osvrnuvši se kad je u
sobu ušla njegova kći, kadijinica, ovo mu je bilo važnije. — Nađi deset naoružanih lјudi,
iznajmi konje, idi pred njega. Sačekaj ga u Trebinju.
— Nalјutiće se, aga.
— Neka se lјuti! Nađi neki razlog. Kupuj smokve, ili šta hoćeš, samo se ne vraćaj bez
njega. Evo ti novac. Plaćaj, ne cjenkaj se, polomi konje, ali moraš stići.
— A šta ćeš ti, aga?
— Čekaću vas, eto šta ću. I ne pitaj više, hajde!
— Imaš li dosta novaca? — upitala je kći. — Da ja dam?
— Imam. Sjedi.
Sjela je na sećiju, do očevih nogu.
Htio sam da izađem za momkom. Starac me zaustavio, kao da nije htio da ostane sam sa
kćerkom:
— Kuda ćeš?
— Htio sam u tekiju.
— Može tekija i bez tebe. Kad ovako oboliš, kao ja, vidjećeš da sve može bez nas.
— Samo mi ne možemo bez svega, čak i kad obolimo — rekla je žena mirno, bez
osmijeha, prigovarajući ocu zbog Hasana.
— Zašto se čudiš? Jesam li umro, da bih mogao bez svega?
— Nisi, ne dao Bog, i ne čudim se.
Bilo mi je neugodno, zbog nje. Još sam pamtio onaj razgovor o izdaji, i sklanjao pogled,
da nam se oči ne susretnu. Ona je gledala mirno, lijepa i sigurna kao i u onom razgovoru
koji ne zaboravlјam. Kao u sjećanjima što su se javlјala bez moje volјe.
Okretao sam pogled u stranu, a vidio sam je, neki blјesak je u meni, i nemir. Ispunila je
sav prostor, izmijenila ga, postalo je čudno uzbudlјivo, grijeh se desio među nama, tajnu
smo nosili oboje, kao prelјubu.
Ali kako je ona mirna?
— Treba li ti štogod? — pitala je oca brižno. — Je li ti teško što si sam?
— Odavno sam sam. Navikao sam.
— Zar Hasan nije mogao da odgodi put?
— Ja sam ga poslao. Zbog nekih poslova.
Osmjehnula se zbog te laži.
— Drago mi je što je s prijatelјtma. U društvu je lakše. I oni će se njemu naći na ruci, i
on njima. Tek danas sam doznala da je otputovao, i požurila sam da vidim kako si.
— Mogla si doći i kad Hasan nije na putu.
— Maločas sam ustala iz postelјe.
— Jesi li bolesna?
— Nisam.
— Zašto si onda ležala?
— Bože, zar moram sve da kažem? Izgleda da ćeš postati djed.
Sedefni zubi su joj blistali u smijehu: nije se na njoj vidjela ni zbunjenost, ni stid.
Starac se digao na lakat i gledao je iznenađeno, malo uznemiren, čini mi se.
— Trudna si?
— Izgleda.
— Jesi, ili izgleda?
— Jesam.
— Ah. Neka je sa srećom.
Prišla mu i polјubila ga u ruku. I opet sjela na svoje mjesto, podno starčevih nogu.
— Volјela bih i zbog tebe. Sigurno bi se radovao unuku.
Starac je uporno gledao u nju, kao da nije vjerovao, ili ga je vijest suviše uzbudila. Rekao
je tiho, pobijeđen:
— Radovao bih se. Još kako bih se radovao.
— A Hasan? Hoće li se ženiti?
— Neće, čini mi se.
— Šteta. Milije bi ti bilo sinovlјevo dijete nego kćerino.
Nasmijala se, kao da je to rekla u šali, iako ni jednu riječ nije rekla bez razloga.
— Želim unuka, kćeri. Od tebe ili od njega, svejedno. Od kćeri je sigurnije da je moje
krvi, tu varke nema. Već sam se pobojao da ga neću dočekati.
— Molila sam se Bogu da me ne ostavi bezdjetnu, i eto, hvala mu, pomoglo je.
Kako da ne, mnogo tu pomaže molitva!
Slušao sam ovaj razgovor, poražen njenom hladnom promišlјenošću, začuđen
bezobzirnošću skrivenom pod mir lijepog lica, oduševlјen muškom sigurnošću. Ničeg
Hasanovog ni očevog u njoj nije bilo, ni njenog u njima. Je li krv očeva omanula, ili je samo
prenijela što u njima dvojici nije moglo da se razvije? Ili se svetila zbog praznog života, zbog
neimanja lјubavi, zbog potopa djevojačkih snova? Prevarena u očekivanju, i surova, kakva je
postala, sad je mirno svidala račune s cijelim svijetom, bez žalјenja i kajanja, bez milosti.
Kako je samo mirno gledala u mene, kao da me nema, kao da nikad nismo vodili onaj ružni
razgovor u staroj kući. Ili me toliko prezire da može sve da zaboravi, ili ne umije više da se
stidi. Nisam joj oprostio mrtvog brata, a nisam znao šta ću s njom u sebi, nju jedinu nisam
svrstao ni na jednu stranu, ni u malobrojne prijatelјe, ni u neprijatelјe koje mrzim. Možda
zbog upornosti kojom misli samo na sebe, i niko drugi je se ne tiče. Živi sobom, možda i ne
znajući da je bezobzirna. Kao voda, kao oblak, kao oluja. A možda i zbog njene lјepote.
Nisam slab prema ženama, ali se njeno lice ne zaboravlјa lako.
Kad je otišla, starac je dugo gledao u vrata, pa u mene.
— Trudna — rekao je zamišlјeno. — Trudna. Šta ti kažeš?
— Šta bih ja imao da kažem!
— Šta bi imao da kažeš! Da mi čestitaš! Ali sad više nemoj, dockan je. Propustio si;
znači, ne vjeruješ. Čekaj, ni meni nije jasno. Tolike godine moj valјani zet ne uspje ništa da
posije, a starost mu, beli, nije donijela snagu. Želјa i molitva tu slabo pomažu. Jedino ako
nije kogod mlađi, Bože mi oprosti, preskočio tarabu, baš me briga, svejedno mi je, još bih i
volio da je tako, da se ne produži trula kadijska loza, ali teško je vjerovati, ko je poznaje.
Nikome ona ne da vlast nad sobom, zbog ponosa, i opasnosti. Jedino ako bi ga ubila poslije.
A ne čusmo da je iko ubijen. I zašto je došla da kaže? To se ne može sakriti, znaće se je li ili
nije. Bila je sigurna da će me obradovati. Jesam li se obradovao?
— Ne znam. Ničim je nisi darovao.
— Eto vidiš. Ja nju nisam darovao, ti meni nisi čestitao, nešto nije u redu.
— Sigurno si se uzbudio, i zato zaboravio.
— Pa uzbudio sam se. Ali da sam učvrsto povjerovao, ne bih zaboravio. Više me
zabrinula nego obradovala. Ne razumijem.
— Zašto te zabrinula?
— Nešto hoće, ali ne znam šta hoće.
Sutradan, kad sam došao, iza ičindije, dočekao me neuobičajeno živo, usilјeno veseo,
ponudio me jabukama i groždem, kćerka mu poslala. — Pitala šta želim da mi spremi, i ja
sam njoj poslao dar, struku šorvana.
— Dobro si učinio.
— Juče sam bio zbunjen. A sinoć nisam spavao, i mislio sam, mislio. Zašto bi mi lagala,
šta ima od toga? Ako je zbog imetka, zna da će i njoj ostati, neću ponijeti na onaj svijet. A
možda je i onaj moj zlosrećni zet, kadija, planuo pred poslјednji izdisaj, ko svijeća, i učinio
jedino pošteno djelo u životu. Ili je alah dao na neki drugi način, hvala mu na koji god je,
samo vjerujem da je istina, nikakav razlog ne mogu da smislim zbog kojeg bi lagala.
— Ni ja.
— Ni ti? Eto, vidiš! Mene bi još mogla roditelјska lјubav da prevari, tebe ne može.
Povjerovao je, jer je tako htio, ali će Hasan pojesti još dosta muke zbog ove očeve sreće,
kakva je da je.
Mislio sam da ostanem duže s Alijagom, bio je uznemiren kćerkinom viješću, u koju ja
nisam vjerovao, ali mu to ne bih rekao, i uzbuđen Hasanovim skorim povratkom, zbog koga
je i meni premiralo srce, kad bih se sjetio. Ali je došao Mula-Jusuf i pozvao me u tekiju:
čeka me miralaj Osman-beg, na prolazu je s vojskom, i hoće da prenoći u tekiji.
Starac je slušao sa zanimanjem.
— Čuveni Osman-beg? Poznaješ li ga?
— Samo sam čuo za njega.
— Ako je kod tebe tijesno, i ako miralajbeg hoće, pozovi ga u moje ime da dođe ovamo.
Prostrano je, a ima mjesta i za njega i za pratnju. Bila bi čast za moju kuću ako mi bude
gost.
Ponudio je gostoprimstvo naviknuto, ali se izražavao svečano, na starinski način. Bio je
slab prema slavnim lјudima, zato se i nalјutio na Hasana što to nije postao.
Ali se odjednom predomislio:
— A možda je bolјe da ostane u tekiji. Fazlija je otišao pred Hasana, Zejni je dosta da se
brine o meni, ne bih ga mogao dočekati kako treba.
Znao sam zašto je odustao, zbog Hasana. Umirio sam ga.
— Ne vjerujem ni da bi došao. Carski lјudi svraćaju u tekiju kad neće nikome da se
zamjere u jednom mjestu. Ili kad nikome ne vjeruju.
— A kuda će s vojskom?
— Ne znam.
— Ništa mu ne govori. Možda ni Hasanu ne bi bilo pravo da miralaj prenoći u našoj kući.
A ne bi ni meni — dodao je, velikodušno se saglašavajući sa sinom. — Ako ti šta treba od
postelјine, hrane, posuda, pošalјi.
— Može li neko od derviša prenoćiti kod tebe, ako bude potrebno?
— Možete svi.
Na sokaku sam susreo Jusufa Sinanudina, zlatara. Išao je Alijagi, kao i svako veče, ali je
sad stajao na raskršću, kao da je nešto osluškivao. Krenuo je kad me ugledao.
— Imaš čuvenog gosta — rekao mi je, čudno nesabran.
— Sad mi javiše.
— Upitaj ga kako se osjeća. Slavu je stekao ratujući protiv neprijatelјa carevine, a sad
ide da ubija naše lјude. U Posavini. Ružna starost. Kamo sreće da je umro na vrijeme.
— Nije moje da ga to pitam, Sinanudin-aga.
— Znam da nije, ne bih ni ja. Ali je teško ne pomisliti.
Na kapiji se zaustavio, učinilo mi se da je nešto osluškivao.
Hafiz-Muhameda i Mula-Jusufa poslao sam na konak Alijagi, ja sam se smjestio u hafizMuhamedovu sobu, svoju sam dao Osman-begu, a u Mula-Jusufovu su se smjestili stražari.
Iznenadio sam se kako je miralaj star, bjelobrad, umoran, ćudlјiv. Ali nije bio grub, kako
sam očekivao. Izvinio se što mi smeta, ali u kasabi ne poznaje nikoga, i činilo mu se
najzgodnije da dođe u tekiju, najzgodnije njemu, nama sigurno nije, ali se nada da smo
navikli na putnike namjernike, a ostaće samo ovu noć, i rano ujutro će na put. Mogao je da
prenoći i s vojskom, u polјu, ali u ovim godinama više voli pod krovom. Mislio je da ode i do
ovdašnjeg zlatara hadži-Jusufa Sinanudina, prijatelј je s njegovim sinom, ali ne zna kome bi
bilo pravo kome krivo, i zato je odlučio ovako. Iako bi imao da isporuči hadži-Sinanudinu
vijesti o sinu: baš uoči njegova polaska ovamo postao je carski silahdar. Mogao bih i ja da
mu to javim, možda će se obradovati.
— Kako se ne bi obradovao! — rekao sam gotovo zgranut. — Niko iz naše kasabe nije
dospio do tako visokog položaja.
Ali serasker je potrošio sve svoje riječi i svu svoju pažnju, i ćutao je, umoran, bez
osmijeha, želјan da ostane sam.
Otišao sam u sobu i stao kraj prozora, razbuđen i silno uznemiren.
Carski silahdar, jedan od najmoćnijih lјudi u carevini!
Ne znam zašto me ta vijest toliko uzbudila, ranije bi mi bilo svejedno, možda bih se
začudio, ili obradovao njegovoj sreći, možda bih ga i požalio. Sad me gotovo otrovala. Blago
njemu, mislio sam, blago njemu. Došao je čas da plati svojim neprijatelјima, a imao ih je,
sigurno. I oni sad strepe, čekajući da se na njih spusti njegova ruka što je preko noći
postala teška kao olovo, trudna mnogim smrtima. Izgleda nevjerovatno, slično snu, lelujavo,
suviše lijepo. Bože, kakva je to nepojamna sreća — moći učiniti. Čovjek je jadan s pustom
mišlјu, s čežnjom u oblacima. Nemoć ga unižava. Silahdar Mustafa ne spava večeras, kao ni
ja, u njemu je sve uzburkano od sreće na koju se još nije navikao, pod njim je Stambol, na
mjesečini, utihnuo, u zlato okovan. Ko još ne spava ove noći, zbog njega? Zna ih on sve,
napamet, bolјe nego svoje krvne rođake. — Kako vam je? — pita tiho, bez nestrplјenja. —
Kako se osjećate večeras? Nije ga sudbina uzdigla njih radi, da ih kazni ili uplaši, važniji
poslovi njega čekaju, ali baš zbog tih poslova ne može ih ostaviti na miru. Oh, i zbog mržnje,
sigurno. Ne može biti da je ne osjeća, ne može biti da je nije krio u sebi, noseći je kao maglu,
kao otrov u krvi, ne može biti da nije čekao ovu noć kao svetu, da plati za sva zla, i za bivšu
nemoć.
Bio sam dvostruk ove noći, znao sam kako je silno silahdarevo likovanje, čak sam ga i
osjetio, kao da je moje, a bilo mi je još teže što su moje želјe samo vazduh, i svjetlo, koje
samo mene ozarava i pali, tješeći me i mučeći.
Dolazilo mi je da zaurličem u noć: zašto baš on? Je li njemu bilo najpotrebnije da se
namiri? Zar je moja želјa manja od njegove? Kojem to šejtanu treba da zapišem svoju
ucvijelјenu dušu da me obasja takva sreća?
Ali sam se uzalud mučio, sudbina je gluha na vajkanja, slijepa kad bira izvršioce.
Da nije bila noć, otišao bih do zlatara Jusufa Sinanudina, da mu kažem radosnu vijest
za sina, on još ne zna, ne sluti. Ostavlјena mi je, kao dragocjenost, da je čuvam i da uživam
u njoj, tuđoj. Ne bi mi smetalo što je noć, bio bi mi zahvalan i kad bih ga iza sna probudio,
zaboravio bi da je prekoravao miralaja i požurio bi da mu zahvali. Nisam otišao, možda ne
bih ni mogao, zbog straže na vratima, bilo bi mučno da me zaustavlјaju, ili vrate, bilo bi
možda sumnjivo, i opasno, a nisam htio da ulazim u miralajevu sobu, da tražim dopuštenje,
začudio bi se: zar je tako važno i hitno?
Zaista, zašto mi je toliko važno?
Uzbudio sam se, zbog zavisti, zbog mržnje, zbog saživlјavanja s tuđom srećom. I ni zbog
čeg drugog, jer me se to ne tiče. Nisam požurio da tu vijest odnesem onome čija je, ostao
sam u tekiji.
Ni sanjao nisam koliko će ta sitna odluka biti presudna.
Da sam otišao hadži-Sinanudinu i rekao mu ono što sam doznao, makar samo zato da
ga obradujem, ili da zajedno provedemo besanu noć, moj život bi pošao drugim putem. Ne
kažem da bi bio bolјi ili gori, ali bi sigurno bio sasvim drukčiji.
Prignječena snom, kasaba je tiho tinjala jesenskom mjesečinom, glasova nema,
nikakvih, lјudi su pomrli, ptice odletjele, rijeka presušila, život zgasnuo, tamo negdje buja,
daleko, tamo negdje se dešava ono što lјudi ovdje žele, oko nas je pustoš i tama, šta treba
učiniti da izađemo iz pustoši ove duge noći? O Bože, zašto me nisi ostavio u mome slјepilu,
da mirujem u mraku mirnog nevidjela? I zašto me sad držiš u klјusama nemoći,
obogalјenog? Oslobodi me, ili utuli nepotrebnu zraku u meni, razriješi me ma čime.
Srećom, nisam izgubio razbor, iako je moja molitva ličila na buncanje, slabost je
potrajala kratko, a pred zoru počelo je u meni da sviće. Moj mrak se polako razilazio,
pomalјala se jedna misao, nejasna, nesigurna, daleka, pa sve bliža, jasnija, određenija, dok
me nije obasjala kao jutarnje sunce. Misao? Ne! Božije otkrovenje.
Nije bila bezrazložna moja uznemirenost, legao je u mene razlog a ja ga još nisam bio
shvatio, ali je sjeme isklijalo.
Brže, vrijeme, moj čas je došao. Jedini, jer sutra bi već moglo biti kasno.
U ranu zoru čuo se nemiran topot konjskih kopita na sokaku. Miralaj je odmah izašao iz
sobe, kao da nije ni spavao. Izašao sam i ja. U mutnom jutarnjem svijetlu izgledao je star,
kao oslijepio zbog otečenih očnih kapaka, siv, klonuo. Kakva mu je bila ova noć?
— Oprosti zbog dima u sobi. Pušio sam mnogo. Nisam spavao. A ni ti, čuo sam kako
hodaš.
— Da si me pozvao, mogli smo da razgovaramo.
— Šteta.
Rekao je to mrtvo, i nisam znao da li je šteta što nismo razgovarali, ili bi bila šteta gubiti
vrijeme na razgovor.
Dva vojnika su ga popela na konja. Odjahao je niz pusti sokak, poguren u sedlu.
***
Vraćajući se iz džamije, vidio sam Mula-Jusufa pred pekarom, kako priča s
pasvandžijom i pekarskim kalfom. Požurio je i stigao me, objasnivši da nije došao u džamiju,
jer je klanjao sabah s Alijagom i hafiz-Muhamedom, a onda su ga zaustavili ovi lјudi, pričaju
da su noćas neki Posavci pobjegli iz tvrđave.
Tri sejmena su žureći prošla ulicom, muselim sigurno nije spavao ove noći, ni kadija.
Mnogo nas je provelo noć bez sna. Bili smo odvojeni jedan od drugog, a sudbina je među
nama isplela čvrstu pređu. Za sve se pobrinula, i sad mi je dala konačno rješenje. Čekao
sam, znajući da će doći. A kad sam ga vidio, kolјena su mi zadrhtala, drob me zabolio,
mozak se užario, ali nisam ispuštao ono što sam uhvatio.
Stajali smo kraj Harunova mezara. Gledao sam u nišan pokapan voskom izgorjelih
svijeća, i proučio dovu bratu za dušu.
I Mula-Jusuf je digao ruke, šapčući molitvu.
— Često vidim kako se moliš nad ovim grobom. Činiš li to zbog svijeta, ili zbog sebe?
— Nije zbog svijeta.
— Ako je zbog njega, i zbog sebe, onda nisi sasvim pokvaren.
— Sve bih dao da zaboravim.
— Učinio si veliko zlo, i njemu i meni. Meni više nego njemu, jer sam ostao živ, da
pamtim, da me boli. Znaš li?
— Znam.
Glas mu je umoran, potonuo negdje u dubinu grla.
— Znaš li za moje besane noći, za mrak u koji si me gurnuo? Natjerao si me da mislim
kako da uništim tebe i zlo u tebi, da li da te predam zakonu reda, ili da te zadavim svojim
rukama.
— Imao bi pravo, šejh-Ahmede.
— Da sam znao šta je pravo, učinio bih to. Ali nisam. Ostavio sam sve Bogu, i tebi. A
znao sam da ima i većih krivaca. Ti si bio kamen u njihovoj ruci, zamka kojom su hvatali
glupake. Žalio sam te. A možda si i ti žalio nas.
— Žalio sam, šejh-Ahmede, Bog mi je svjedok, žalio sam, i žalim.
— Zašto?
— Prvi put je neko tako stradao zbog moje poslušnosti. Prvi put, što znam.
— Kažeš da žališ. Je li to samo riječ?
— Nije samo riječ. Mislio sam da ćeš me ubiti, noćima sam čekao, osluškivao tvoje
korake, siguran da će te mržnja dovesti u moju sobu. Ni rukom ne bih mahnuo da se
odbranim, božjim imenom ti se kunem, ni usta ne bih otvorio da nekoga dozovem.
— Da sam tad zatražio da nešto učiniš za mene, šta bi rekao?
— Učinio bih, sve.
— A sada?
— I sada.
— Onda te pitam: hoćeš li učiniti sve, zaista sve što ti kažem? Razmisli prije nego što
odgovoriš. Ako nećeš, idi mirno svojim putem, neću te ni prekoriti. Ali ako pristaneš, ne
smiješ ništa da pitaš. Niti smije ko znati, samo ti i ja, i Bog koji me naputio.
— Učiniću.
— Odgovaraš prebrzo. Nisi ni razmislio. Možda nije lako.
— Razmislio sam davno.
— Možda tražim da nekoga ubiješ.
Pogledao me prestravlјeno, nepripremlјen u sebi, riječ pristanka prebrzo mu se otela,
sjećanje i ovaj grob natjerali su ga na poslušnost. Rekao je: sve, ali to je imalo njegovu
mjeru. Sad nije htio da odustane.
— Neka bude, ako je potrebno.
— Još možeš da odustaneš. Tražiću mnogo. Poslije nema vraćanja.
— Svejedno. Pristajem. Što može tvoja savjest, neka primi i moja.
— Dobro. Onda, zakuni se pred ovim mezarom, koji si ti iskopao: neka me alah osudi na
najteže muke ako ikome išta kažem.
Ponovio je, ozbilјno i svečano, kao molitvu.
— Pazi, Mula-Jusufe, ako kažeš, i sad i poslije, ili ako ne učiniš, ako izdaš, ništa te više
neće moći spasiti. Biću primoran da se branim.
— Nećeš imati od čega da se braniš. Šta treba da učinim?
— Idi kadiji, sad odmah.
— Više ne idem kadiji. Dobro, otići ću.
— Reci mu: hadži Jusuf Sinanudin je pomogao Posavcima da pobjegnu iz tvrđave.
Mladićeve plave oči su se raširile od straha i zaprepaštenja. Kao da bi ga manje
iznenadio zahtjev da nekoga ubije.
— Jesi li razumio?
— Jesam.
— Ako upita ko ti je rekao, čuo si slučajno, od nepoznatih lјudi u hanu, ili ti je neko
šapnuo u mraku, ili ne možeš da kažeš ko je. Izmisli nešto. Mene ne pominji. Ni tebe neka
ne pominju. Dosta im je ime koje im poklanjaš.
— Stradaće.
— Rekao sam da ništa ne pitaš. Neće stradati. Pobrinućemo se da mu ništa ne bude.
Hadži Sinanudin mi je prijatelј.
Nije izgledao pametno, s licem što je izražavalo krajnju zbunjenost. Uzaludno se mučio
da pronađe ma kakav smisao u svemu što je čuo.
— Idi.
Još je stajao.
— A onda? Poslije?
— Ništa. Vrati se u tekiju. Ništa više ne treba. Pazi da te niko ne vidi s kadijom.
Otišao je, kao slijep, ne znajući šta nosi ni čemu služi.
Odapeo sam njihovu strijelu. Nekoga će pogoditi.
Žuto rebrasto lišće pada s drveća, ono isto što sam ga dodirivao prolјetos, želeći da me
protoči svojim tokovima, da postanem neosjetlјiv kao bilјka, da venem svake jeseni i cvjetam
svakog prolјeća. A eto, desilo se drukčije, svenuo sam u prolјeće a cvjetam u jesen.
Počelo je, brate Harune. Dolazi žuđeni čas.
14.
Reci: došla je Istina!
Mogao sam gledati u sat i tačno pogađati: sad je Mula-Jusuf kod kadije, sad su sejmeni
pred hadži-Sinanudinovim dućanom, sad je sve gotovo. Uzeo sam u račun njihove stečene
navike, osjećaj sigurnosti, želјu za odmazdom, zato sam znao da nisam uzalud bacio
mamac. Stečene navike gone na ponavlјanje postupaka, osjećaj sigurnosti oduzima razbor,
želјa za odmazdom ubrzava odluke. Ako ništa ne učine, treba da očekujem smak svijeta.
A začudo, čaršija je mirna, iznad nje se diže svakodnevni huk isturenih riječi, topota,
otkucaja, udaraca, uzvika, lјudi rade ili razgovaraju, umrtvlјeni običnošću.
Čak i golubovi mirno hodaju po kaldrmi.
Ništa nisam pokrenuo. Šta se desilo? U čemu sam pogriješio?
Jesam li više očekivao od ovih lјudi? Hoće li oćutati, kao i onda, kad su mene zatvorili?
Jesam li se prevario, bacivši mamac, možda im se probudio razbor? Jesu li ga odveli od
kuće, i ovi lјudi još ne znaju, ili im je svejedno?
Ali to je nemoguće. Drugo sam ja, naš red nas pušta niz vodu kad nam se desi nesreća,
jer smo nevažni dijelovi moćne cjeline, bespomoćni kad smo napušteni. A hadži Sinanudin
je isto što i čaršija, ako se njemu nešto desi, svako će smatrati da je i sam ugrožen. I oni su
cjelina, u kojoj je svako za sebe važan, i opasnost nad jednim, lebdi nad svima, kao oblak.
Ili sam požurio, gonjen nestrplјenjem koje rđavo računa?
Ili se ne usuđuju da udare po njemu?
Ili me Mula-Jusuf prevario?
Ili se sav svijet okrenuo naglavce.
Polako sam išao sokakom između isturenih čefenaka, slušajući mirni šum života, koji
nikad nisam teže podnosio.
Maločas sam bio bodar i siguran, upravlјao sam događajima i činilo mi se da sam iznad
njih. Stvari i lјudi izgledali su manji, a ja kao da sam lebdio iznad njih. Prvi put sam to
doživio, a bio mi je prirodan taj osjećaj nadmoćnosti. Jedva sam ga i zapažao dok je trajao,
zračio je iz mene kao miris, kao snaga, kao pravo, kojim se čak i ne ponosim, jer je
neodvojivo od mene, jedno je od mojih svojstava. A sad mi to izgleda čudno, i daleko; lјudi i
život nisu ispod mene već oko mene, zaklјučani, zatvoreni, kao zid, kao neizlaz. Ne znam da
li ima pobjeda u životu, poraza sigurno ima.
Ne mogu da odredim koliko je trajala ta pogruženost u meni, ni da li sam odmah
primijetio promjenu, čim je nastala, ili su me čula upozorila, kad je postalo čudno.
Prvo sam čuo tišinu. U krugu oko mene odjednom su umrli glasovi, prestalo je
struganje, kuckanje, udaranje, a onda se taj muk počeo da širi dalјe. Ličilo je na
zaprepaštenost, na stegnuto grlo. Potrajalo je samo tren, i ma koliko da je bilo neobično, i
strašno, kao da je krv prestala da kola u nekom velikom tijelu, znao sam šta se desilo.
Odahnuo sam.
Nisam pogriješio, Harune! Mnogo me je muke stalo, ali sam upoznao lјude.
Onda su se ponovo javili glasovi, samo drukčiji nego maločas, drukčiji nego svaki dan,
mukli i opasni, slični teškom uzdahu, pa pritulјenom režanju. Čuo sam u njima
iznenađenje, strah, lјutinu, čuo sam potmulu grmlјavinu, kao pred oluju, pred smak svijeta,
čuo sam sve što sam htio.
Opet mi se vratio osjećaj lakoće i sigurnosti.
Pošao sam za čaršinlijama, pomiješan s njima, osjećajući njihovu jaru i lјut miris
njihovih tijela (to je miris iznenadnog zaprepaštenja i bijesa koji se još nije odredio; u boju
lјudski miris je oporo sladak, na krv), slušao jedva razumlјiva pitanja, kao vraćanje, suludo
mrmorenje, klokotanje duboke vode, podzemni tutanj, i nisu bile važne riječi već to zmijski
piskavo siktanje, ti mutni trbušni glasovi koji su ih pretvorili u nešto nepoznato, i opasno,
čega se više nisu ni sami sjećali.
Valјali smo se čaršijom, u jednom pravcu, s glavom podignutom prema nečemu što
čekamo, naprijed, dodirujući se ramenima, stisnuti, a ne videći jedan drugoga, istiskujući
slabije, ali nas je bilo sve više, neraspoznatih, pretvorenih u mnoštvo, pretoplјenih u njihov
strah i snagu. S mukom sam se odupirao čudnoj i snažnoj potrebi da budem nerazumna
razbješnjela čestica, čuo sam svoje vlastito režanje i osjećao omaglicu od neke opasnosti
koja je i mene ugrozila. Oživlјavao sam svoj osjećaj nadmoćnosti, da se ne bih prepustio
prastaroj potrebi da jurišam s ugroženim plemenom.
Hadži-Sinanudinov dućan je, širom otvoren, i pust.
Potrčali smo u drugi sokak, u treći, i u Kazazima se zaustavili pred gomilom što je stala.
Probio sam se s mukom.
Sredinom sokaka, na slobodnom prostoru, između lјudi što su zastali, i onih naprijed,
što su se razmicali, sejmeni su vodili hadži-Sinanudina.
Razmahnuo sam ramenima i izašao ispred prvih, koje je zaustavio strah. Ne mogu više
biti jedan od mnogih, moj čas je došao.
Iskoračio sam na slobodan prostor, uzbuđen, znajući da me gleda stotinu užagrenih
očiju, i pošao za sejmenima.
— Stanite! — viknuo sam.
Gomila je zatvorila sokak.
Sejmeni su zastali, pogledali me, začuđeni. Pogledao me i hadži Sinanudin. Lice mu je
mirno, učinilo mi se da se osmjehnuo, prijatelјski, ili sam želio da tako bude, u uzbuđenju,
da me ohrabri, a bio sam zaista uzbuđen, zbog ovih lјudi, zbog njega okruženog sejmenima,
zbog važnosti ovoga što činim, zbog onih koje mrzim, zbog svega što sam čekao cijelu dugu
vječnost.
U tišini, koju sam očekivao, a opet me zaplјusnula kao vrela voda, sejmeni su skinuli
puške i okrenuli ih prema gomili. Peti, nepoznat, nenaoružan, upitao me lјutito:
— Šta hoćeš?
Stajali smo jedan prema drugome, kao dva rvača.
— Kuda ga vodite?
— Šta te se tiče!
— Ja sam šejh Ahmed Nurudin, božji rob i prijatelј tog dobrog čovjeka što ga vodite.
Kuda ga vodite? Pitam u ime ovih lјudi koji ga poznaju, pitam u ime prijatelјstva koje me
veže za njega, pitam u njegovo ime, jer on sad ne može da se brani. Ako je išta rđavo rečeno
o njemu, laž je. Svi smo mu jamci, i svi smo svjedoci da je to najčestitiji čovjek u kasabi. Ako
njega zatvorite, ko treba da ostane na slobodi!
— Zreo si — rekao je čovjek mračno — i ne bi trebalo da te savjetujem. Ali bi bolјe bilo
da se ne miješaš.
— Idi kući, šejh Ahmede — rekao je hadži Sinanudin, za čudo vedro. — Hvala ti na
prijatelјskim riječima. I vi, dobri lјudi, raziđite se. Ovo je neka greška i ispraviće se, sigurno.
Svi tako misle: greška. A greške nema, postoji samo ono što ne znamo.
Ljudski grozd se razmaknuo, i sejmeni su odveli hadži-Sinanudina. Gledao sam za
njima, stojeći u mjestu, i mene su tako vodili, i Haruna, samo niko nije izašao da rekne
lijepu riječ za nas. Ja sam rekao, i znao sam da sam viši od njih. Nije me uznemirio osjećaj
krivice što je zatvoren dobar čovjek, jer da je drukčiji, sve ovo ne bi imalo nikakva smisla, ne
bi ničemu poslužilo. Ako i strada, poslužilo bi to većem i važnijem cilјu nego što je život ili
smrt jednog čoveka. Sve ću učiniti za njega što budem mogao, a Bog neka odredi kako hoće.
Srećom, nije se desilo ono što je bilo najbesmislenije od svega: da su ga odmah pustili.
Ljudi su otišli za hadži-Sinanudinom i sejmenima, i dok su poslјednji zamicali za ćošak,
vidio sam Mula-Jusufa kako stoji pred jednim praznim dućanom. Nisam ga pozvao, a on je
prišao, kao opčinjen, sa strahom u nesigurnim očima. Čega se boji? Učinilo mi se da njegov
pogled i njegova misao ne idu za hadža-Sinanudinom, već se zadržavaju na meni, ukočeni,
užasnuti, ne usuđujući se ni da me izbjegnu.
— Jesi li ovdje cijelo vrijeme?
— Jesam.
— Zašto me tako gledaš? Uplašen si. Šta se desilo?
— Ništa.
Pokušao je da se osmjehne, s naporom, ali je to ličilo na trzaj, na grč, i opet je onaj izraz
straha, koji uzalud želi da prikrije, sledio njegovo lice što je počelo da gubi svježinu.
Krenuo sam sokakom, a on za mnom, moja sjenka.
— Zašto si uplašen? — upitao sam ponovo, tiho, ne okrećući se. — Da se nije desilo
štogod nepredviđeno?
Požurio je da se izravna sa mnom, kako ne bi propustio nijednu moju riječ. Ne iz lјubavi.
— Sve sam učinio kako si rekao. Obećao sam i učinio.
— I sad ti je krivo?
— Ne, nije mi krivo, nije mi nimalo krivo. Učinio sam kako si naredio, vidio si i sam.
— Pa šta je on
Nisam njihov, i ne tiču me se. Pustio sam niz vodu njihova čovjeka, i oni će ga vaditi, ne
znajući da rade za mene. I za pravdu, jer sam na božijoj strani, pa neka budu i oni,
nehotice.
Dužnost mi je bila da to učinim (rekao sam starcu, umanjujući svoj čin), a biće mi
dužnost da učinim i više. Ako ne zaštitimo pravdu, pravde neće biti. Ne ustajem protiv
vlasti, ali bi me stigla kazna božija kad ne bih progovorio protiv neprijatelјa vjere, a to je
svako ko joj ruši temelјe. Ako ih ne spriječimo, ohrabriće ih naš strah, pa će činiti sve veće
zlo, prezirući i nas i božji zakon. A možemo li, smijemo li to dopustiti?
Ne znam mnogo o neprijatelјima vjere, rekao je Alajaga, ali ne smijemo dopustiti da se
vrši zulum nad dobrim lјudima. A i sami smo krivi što smo pustili da nas taru kojekakvi
hrsuzi i nikogovići. Gledamo ih s visoka, postalo nam svejedno, pa se osilili, zaboravili ko
su. Ali neka, ne bismo se probudili da su bili pametniji. — Pošalјi po kadiju — naredio mi je,
zaboravlјajući na obzire, kao i svaki čovjek kome bogatstvo da pravo da vlada lјudima.
Bojao sam se da će to reći, i pripremio sam se unaprijed, ne znajući šta bi kadija mogao
da učini. Ako bi ga odbio, to bi bilo dobro, razbjesnio bi i njega i čaršiju. Ali ako bi pristao,
ako bi ga starac uplašio ili potkupio da pusti hadži-Sinanudina, sve bi se završilo jadno,
prije nego što je počelo. Zato sam se suprotstavio njegovoj namjeri, zbog onog djelića
mogućnosti koja bi me učinila smiješnim. Ostalo bi mi samo beznadno čekanje druge
prilike.
Upitao sam mirno, uvjeren u svoj razlog:
— Zašto ti je potreban kadija? Od svega što bi mogao da mu ponudiš, ili čime bi mogao
da mu zaprijetiš, njemu je važnija njegova sigurnost. Ako ga pusti, sebe je optužio.
— Šta hoćeš? Da čekamo i gledamo u bob? Da učimo dove?
— Treba poslati pismo u Carigrad, Mustafi, sinu hadži-Sinanudinovu, neka spašava oca
kako zna.
— Kasno će biti dok pismo stigne. Moramo ga izvući prije.
— Učinimo oboje. Ako ga ne spasemo, neka ih bar kazna ne mimoiđe.
Pogledao me nesigurno, kao da ga je porazila mogućnost prijatelјeve pogibije.
— Pošten čovjek, kao on, nikakvo zlo nije mogao da učini. Šta bi onda moglo da mu se
desi?
— I ja sam tako mislio za brata. A znaš šta mu se desilo.
— To je drugo, zaboga!
— Šta je drugo, Alijaga? Hadži Sinanudin nije sitan i beznačajan kao moj brat, za njega
ima ko da se zauzme. Jesi li to htio da kažeš? Možda je tako, ali to znaju i kadija i muselim.
Zašto su ga onda zatvorili? Da ga puste kad vi zaprijetite? Ne budite naivni, ako Boga znate!
— Šta ti hoćeš? Da se osvetiš?
— Želim da stanem na put zlu.
— Dobro — rekao je hripavo — neka bude oboje. Ko će napisati pismo?
— Već sam napisao. Stavi i ti svoj pečat, ako hoćeš. I treba naći nekoga da odnese, što
brže može. Treba i platiti. Ja nemam.
— Platiću. Daj pismo.
— Ja ću odnijeti.
— Ne vjeruješ nikome? Možda imaš pravo.
Menzilhana je čudno mjesto, pamtio sam je po jakom mirisu konja i konjskog đubreta,
po čudnom svijetu što izvire odnekle i odlazi nekuda, po rastresenom pogledu putnika u
ispražnjenim očima, s mislima što ih šalјu kao prethodnice, ili vuku sa sobom, kao prtlјag,
izgublјeni, slični prognanicima.
Sad su, začudo, svi gledali u mene, radoznalo i sumnjičavo.
— Je li pismo važno? — pitao me menzilhandžija.
— Ne znam.
— Koliko je novaca Alijaga dao?
Pokazao sam.
— Izgleda da je važno. Hoćeš li da ja svršim s tatarom?
— Moram da mu kažem kome će predati.
— Kako hoćeš.
Uveo je tatara u sobu, i izašao.
Tataru se žurilo.
— Pismo bez imena? Malo plaćaš.
Drsko me gledao sitnim očima, lice mu je grubo od vjetrova, od sunca, od kiše, nešto je
nemilosrdno u izrazu tog čovjeka što juri dalekim drumovima, noseći poruke o tuđim
srećama i nesrećama, a ne tiču ga se ni suze ni radost.
— Ne plaćam ja. Samo prenosim tuđu poruku.
— Meni je svejedno. Plati mi odmah sve. Bakšiš kad se vratim.
— Pola sad, pola kad se vratiš. A bakšiš ćeš dobiti od onoga kome nosiš.
— To nikad nije sigurno. Ako je vijest dobra, zaborave da daju, zbog sreće. Ako je loša,
nalјute se, i opet zaborave.
— Ovaj kome nosiš pismo, na visokom je položaju.
— To je još gore. Takvi misle da nam je čast što ih služimo. Plati sve odjednom.
— Izgleda da me ucjenjuješ, prijatelјu.
Držao je pismo na dlanu, kao da mjeri koliko je teško.
— Možda i ucjenjujem. Šta misliš koliko bih dobio kad bih ga dao nekom drugome.
— Kome drugom?
— Pa, na primjer, muselimu.
Pretrnuo sam, i osjetio kako me znoj oblio pod košulјom. Nikad čovjek ne može sve da
predvidi, igramo na sreću više nego što mislimo. Uzalud sam bio sve proračunao i pripremio;
pohlepa jednog tatara mogla je da me upropasti na prvom koraku. Namirisao je odmah moje
neiskustvo, a nedostajalo mi je sve čega bi mogao da se boji.
U strahu što me obuzeo, prva moja misao bila je, da se dočepam pisma, ma po koju
cijenu: ruke su mi već podrhtavale, spremne da ga uhvate za vrat. Srećom, uspio sam da se
savladam, čak sam se i nasmiješio, i rekao mirno:
— Učini kako hoćeš. Ne znam šta je u pismu, i ne znam da li bi ti se isplatilo.
— Razmisliću.
— Čuj me, prijatelјu. Možda se i šališ, ali ja ti sad ne vjerujem. Daj mi pismo.
— Šalim se, veliš? Ne šalim. Htio sam da vidim je li opasno, da znam šta nosim. Sad
znam, opasno je. Sam si mi kazao.
— Šta sam ja kazao?
— Sve. Sledio si se kad sam pomenuo muselima. Znaš ti dobro šta je u pismu. Evo ti ga.
Drugi tatar ide kroz pet dana. Nјemu ćeš platiti još više.
Platio sam što je tražio, i rekao silahdarevo ime, olakšano misleći kako se glupo šalio i
svojim i mojim životom.
Izašao sam umoran, gotovo iscrpen od strašne misli da ga ne pustim živa s opasnim
pismom. I predao mu ga opet, kad sam vidio da je samo lukav.
Ali sam to učinio olako, naglo se oslobađajući unutrašnjeg pritiska, a sumnja me opet
obuzela čim sam izašao na sokak. Jesam li sam sebe optužio i upropastio? Jesam li ostavio
dokaz protiv sebe u nesigurnim tatarevim rukama? Prije ovoga govorio sam nerazumno: sve
ću sam učiniti. A kako čovjek može sve da učini sam?
Dva puta sam polazio da mu oduzmem pismo, vraćao se, bez prave odlučnosti da izađem
iz igre, a treći put, kad me strah natjerao, došao sam u dvorište menzilhane, da sve
prekinem, da iscijepam cage što je vikalo protiv mene. Ali tatara nije bilo. Izašao je u čaršiju,
niko nije znao zbog čega.
Sad sam mogao samo da čekam. Hodao sam po okolnim sokacima, uznemiren, prezav,
lјut na sebe, ne znajući da li da i dalјe ovako glupo kružim, ili da se sklonim, toliko
nesiguran u sebe da sam ličio na uplašeno dijete. — Nije trebalo da to učinim — prekoravao
sam se, i ne znajući tačno u čemu sam pogriješio. Je li trebalo da ništa ne počinjem, ili da
ne pošalјem pismo? Ništa ne početi značilo je dići ruke od svega, ne poslati pismo značilo je
ništa ne učiniti, pomiriti se, a to nisam htio. U čemu sam onda pogriješio? Ili sam toliko
uznemiren zbog slučajnosti, koje sam zaboravio u svojim računima, a one su izgleda
presudne u životu? Ili zbog neizbježive zavisnosti od mnogih lјudi, a nikome ne mogu da
vjerujem?
A onda sam, valјda zbog zamora, osjetio kako se klonulo smirujem i prepuštam čekanju.
Ništa više ne zavisi od mene i ništa ne mogu da izmijenim. Biće što Bog odredi. Ali nije
pravo. Svejedno je, ali nije pravo. Na tatara ni pomišlјao nisam, toliko je nevažan, kako sad
da me uništi? A ne može čovjek misliti na sve tatare u životu.
Prije podneva sam ga ponovo potražio, ne znajući zašto mi je to potrebno; toliko je
vremena prošlo, da je mogao učiniti sve što je htio. Ali ga nisam našao, otišao je na svoj dugi
put.
Ako je pokazao pismo, uskoro će sve biti svršeno. Nemam kuda da bježim.
Nisam imao snage da čekam. Smorila me ova dva sata neizvjesnosti. Pošao sam prema
muselimatu, da se riješim more. I čim sam se odlučio, bilo mi je lakše. Kraj je isti, i ako me
nađu i ako se predam. A opet je sve drukčije, jer sam idem u susret rješenju. Vratila mi se
hrabrost, i bodrije raspoloženje, zato što sam izmijenio težište, prenijevši odluku na sebe.
Izgleda sitno i liči na varku ovo okretanje lica prema prijetnji, a sve je u tome. Djeluješ, a ne
čekaš. Učesnik si, a ne žrtva. Možda je to suština hrabrosti? Zar je trebalo da prođu tolike
godine da bih otkrio ovako važnu tajnu.
Rekao sam stražaru ko sam i zamolio da me muselim primi. Neka ne kaže: neki derviš,
neka zapamti ime i čin, važno je.
Ako me primi, mnogo šta sam mogao da mu kažem. Da zamolim milost za prijatelјa,
hadži-Sinanudina. Da objasnim zašto sam molio stražare da ga puste. Da upozorim na
uzbuđenje koje je zavladalo u čaršiji. Da kažem bezbroj stvari koje me ne obavezuju a znače
dobru volјu.
Nisam bio sasvim miran, ali sam znao da je ovo najbolјe od svega što mogu da učinim:
ne krijem se, ne bježim, sam dolazim na razgovor, s dobrim namjerama i čistom savješću.
Ako je dobio pismo, odmah će me uvesti, i sve će se brzo razjasniti. Pa čak i to da se
desilo, ima nade. Pismo je Alijagino, ja sam ga samo napisao. I došao sam da mu to kažem.
I dok sam čekao, razmišlјajući o svemu što je mogao da upita, palo mi je na um da ću,
osim ovog ružnog čekanja i razgovora punog poluistina, pa i laži, morati da učinim mnogo
šta što nije lijepo, zbog djela koje je lijepo. Možda ću biti natjeran na djela kojih bih se stidio
u jednom praznom životu, zbog pravde koja je važnija od svih sitnih grijehova.
Ali još bih mogao da se zaustavim, ako je to božja volјa.
Bože, šaptao sam u sebi želјno, gledajući sivo nebo nad kasabom, otežalo snježnim
oblacima, Bože, je li dobro ovo što činim? Ako nije dobro, pokolebaj moju čvrstinu, oslabi
moju volјu, učini me nesigumim. Daj mi neki znak, zalјujaj grane topola, samo daškom
vjetra, nikakvo čudo ne bi bilo u ovo jesensko doba. I odustaću, ma kolika bila moja želјa da
ovo učinim.
Nijedna topola na obali rijeke nije se pokrenula. Stajale su mirno, tankim vrhovima
zakačene za oblačno nebo, ćutlјive i hladne. Podsjetile su me na topole moga zavičaja, nad
većom i lјepšom rijekom, nad većim i lјepšim nebom nego što je ovo. Nije to bila prilika da se
vraćam u sjećanje, javilo se kao blјesak, kao uzdah. I nestalo. A ostao je siv dan preda
mnom, i teški oblaci nad glavom, i nekakav mutan talog u meni.
Hoće li se javiti sjenka Ishakova? Ovo je njegovo vrijeme.
Stražar se vratio. Muselim ne može da me primi.
— Jesi li rekao ko sam? Da nisi zaboravio moje ime?
— Ahmed Nurudin. Šejh tekije. Nema vremena, kaže. Dodi drugi put.
Nije znao za pismo.
Odjednom je nestalo svih sjenki, zaboravio sam na topole, na mutan dan, na tugu, na
uspomene. Imao sam pravo: ništa ne treba čekati, svemu treba ići u susret. Ako čovjek nije
glup ni kukavica, nije ni bespomoćan.
Na Alijaginoj avliji stajala je kadijina sluškinjica u ishodnim halјinama. Zejna mi je
šapatom kazala da je kadijinica kod Alijage, dva puta je morala da ide po nju. Aga je tražio
da svakako dođe, ona ne zna zašto.
Zastao sam na samom početku stepenica. Kroz otvorena vrata odozgo se čuo razgovor.
Ne bih ga osluškivao da me nije iznenadio i da mi nije potreban. Starac je tražio od kćerke
da mu kadija svakako dođe. Nije odustao od svoje namjere.
— Važno je — čuo sam kako šišti. — Učinio je glupost, on ili drugi, ali će i on biti kriv.
Neka dođe, ili neka pusti čovjeka. Da se i ja smirim.
— Ne miješam se u njegove poslove, ne tiču me se. Sad ponajmanje. A bolјe bi bilo da se
ni ti ne miješaš.
— Misliš da želim da se miješam? Ne želim. I ne mogu. Star sam, nemoćan, bolestan.
Kako mogu da se brinem za druge? Ali, moram. Očekuju to od mene.
Je li to Alijagin glas, plačlјiv, slabotinjski, gnječav od samosažalјenja? Jesu li to njegove
riječi? Bože veliki, zar nikad ništa neću saznati o lјudima!
— Ne moraš, već hoćeš. Navikao si da se čuje tvoja riječ. Ti voliš što je tako.
— Ne volim. Neću više, nemam snage nizašto. Nemam snage ni da im to priznam.
Pomozi mi, neka ga pusti, zbog mene. Da se ne kaže da sam zaboravio prijatelјa, a zaboravio
sam. Ovo malo daha što je ostalo u meni, to je za tebe. I za Hasana. A kako da im to kažem?
— Dobro, oče, još ćemo razgovarati, nismo preko svijeta.
— Hitno je. Vrlo hitno.
— Doći ću sutra.
— Dodi rano, da mi kažeš šta je rekao. Noć je dobra za razgovore.
Šta je ovo? Prva pukotina se javila gdje sam držao da je stijena najčvršća. Osjetio sam
prezir prema njegovoj slabosti, koju krije, i stid, kao da sam ga zatekao na sramotnom
poslu.
Sišao sam do papučluka, kao da sam tek stigao.
Digla je ruku da spusti peču na lice, ali je odustala kad me prepoznala. Upitao sam kako
je otac, odgovorila je, kratko, i htjela da prođe. Morao sam je zadržati, nisam snebivlјiv kao
nekad.
— Samo dvije riječi, ako ti se ne žuri.
— Žuri mi se.
— Prolјetos smo počeli jedan razgovor, trebalo bi da ga dovršimo. Brat, je, doduše,
mrtav, ali ja sam živ.
— Pusti me da prođem.
— U prijatelјstvu sam s tvojim ocem. U velikom prijatelјstvu.
— Šta se to mene tiče?
— Pomoći ću ti u onome što želiš, da te ne zaboravi, pred smrt. A ti nagovori kadiju da
pusti hadži-Sinanudina. Drukčije se ne nadaj ničemu. Nudim ti sporazum, najviše bi tebi
koristilo.
— Ti meni nudiš sporazum?
— Nudim. I ne preziri ovo što kažem.
Preko blistavih ženinih bionjača preletjela je sjenka mržnje, ili prezira. Uvrijedio sam je,
a to sam i htio. Sad kadija neće pustiti hadži-Sinanudina, čak da je i namjeravao.
Nije mi bilo lako da budem grub. Pogodila me njena srdžba, kao bič. Potrebna bi mi bila
božija milost kad bi se udostojila da mi bude neprijatelј.
Ušao sam u Alijaginu sobu, misleći više na munju u ženinim očima nego na njenu
lјepotu. Kuda ide njena zatvorena misao, suviše vrela da bi mirovala? U što se ispreda njeno
prezrivo ćutanje? Bila bi možda dobra žena i dobra majka, a šta je kad to nije?
— Jesi li predao pismo?
Nesabrano sam gledao u starca, još zasjenjen ženinim prezirom.
— Dolazila ti je kći!
— Svaki dan dolazi. Brine se što malo jedem. Jesi li razgovarao s njom?
— Zar ona i s kim razgovara?
— Pa razgovara, čini mi se. Ti je ne voliš?
— Molio sam je za hadži-Sinanudina. Neka nagovori kadiju da ga pusti.
— I šta je rekla?
— Ništa.
— Čudna je ponekad.
— Kako se osjećaš? Izgledaš čio.
— Tako se dobro osjećam, da ću poželјeti, Bože oprosti, da mi svaki dan zatvaraju
prijatelјe.
Ovaj glas je bodar i siguran. Zar nisam maločas čuo drukčiji, uplašen i plačlјiv?
Kakvu on to igru igra? S kime? Sa sobom, zbog drugih? Ili s drugima, zbog sebe? I šta je
on? Splet navika? Zamišlјena slika? Produženo sjećanje? Je li važnije ono što drugi od njega
očekuju, ili njegova vlastita nemoć? A oboje u njemu živi, i odlučuje. Stari ponos ga goni da
se umiješa, a odupire se sve njegovo sadašnje. Predsmrtni umor ga tjera da sklopi oči, a
pokazuje lјudima privid nekadašnje snage, njenu sjenku. Završava li svaki čovjek tako što
se bori sa sobom bivšim?
Šta će prevagnuti?
— Tatar me ucjenjivao — rekao sam, sjedajući mu podno nogu. — Bio je bezobrazan kad
je vidio da je pismo bez imena.
— Što ga nisi poslao u ... Oprosti. Trebalo je da platiš. Odmah bi se smekšao.
— Prilično sam se uplašio. I to me navelo na misao, da li je u redu što sam te opteretio
ovom brigom, i što sam te nagovorio da se umiješaš.
— Ne znam o čemu govoriš.
Glas mu je nestrplјiv, gotovo uvrijeđen.
— Nagovoriti možeš budalu, ili nerazumno dijete, a ne mene. Ti si govorio samo o pismu.
Ja sam rekao da moramo učiniti više. Ili me pamet sasvim izdala? A čime si me opteretio?
Ustati ne mogu, ali govoriti, srećom, mogu. A niko me ne može osloboditi brige o prijatelјu.
To je pitanje moje savjesti.
— Moglo bi da bude opasno.
— Za mene više ništa ne može biti opasno. Ili ako hoćeš, sve je opasno. Smrt čuči za
vratima, čeka. Dok nešto činim, ne mislim na nju, ne tiče me se. Živim.
Govorio je sigurno, i zvučalo je ubedlјivo. Kao i ono drugo, maločas. A nešto od to dvoje
mora da je više njegovo, bliže onome što misli i želi.
Uostalom, svejedno. Utvrđivaću ga u onome što mi je potrebno, vjerujući mu. Rekao
sam, laskajući:
— Drago mi je što to kažeš. Cijenim hrabre i plemenite lјude.
— I treba. Ako ih nađeš. Samo, stari lјudi nisu ni hrabri ni plemeniti. Nisam ni ja. Možda
sam samo lukav, to je od dugog trajanja. Šta mogu meni, ovakvom? Hoće li zatvoriti ili ubiti
čovjeka koji je već stao na svoju poslјednju stazu? Ljudi su glupi, poštedjeće nekorisnog
starca, a uništiće mladića pred kojim je život. Zato ću uzeti sve na sebe, baš sve, iskoristiću
tu prednost, javlјa se samo jednom u životu.
Smijao se, kašlјući.
— Pakosno, je li? Biti junak bez opasnosti. Pakosno, i šalјivo.
Ne znam je li šalјivo, niti sam siguran da bi ga poštedjeli. Ali neka bude, starče, kako ti
hoćeš. Žalio bih ako stradaš, a još više bih žalio ako ne uspijem. Nismo više važni ni ti ni ja.
Začudo, nijednom do sad nije me upitao zašto je hadži Sinanudin zatvoren, ni da li je
kriv. Rekao sam, kako sam čuo, da je nečim umiješan u bjekstvo Posavaca, i da je njegovo
hapšenje početak hajke na ugledne lјude, zbog sve češćeg odbijanja da se pokore carskim i
valijskim naredbama, a povod je neplaćena ratna pomoć. To podbijanje zuba treba da posije
strah, poslije pobuna u Posavini i Krajini, da zlo djelo ne bude ovdje primjer nikome. Kao što
i ne treba da bude. I baš zato, da ne bi bilo veće pometnje, da se ne desi što niko pametan
ne bi želio, treba ukloniti one koji stvaraju smutnju i nezadovolјstvo, koji vrše zulum, tobože
pod vidom zakona, i koji bi svojim rđavim postupcima mogli natjerati lјude na ružna i
krvava djela. Ako hadži-Sinanudinova nesreća pomogne da ih Bog odstrani od nas, neće biti
uzaludna ni ta nesreća, ni naše brige.
Odmahnuo je rukom na hadži-Sinanudihov tobožnji grijeh, ili zato što mu se nije činio
težak, ili što nije vjerovao, a za hajku je rekao da ta uvijek lјudski strah pronosi, a nije ni
daleko od pameti, jer nikad nije bolјe već gore, ili nam se tako čini zato što je uvijek teže ono
što jest nego ono što je bilo, i uvijek je lakši oduženi dug nego onaj za vratom. Ne vjeruje da
je to iko čuo, jer da misle tako učiniti, ne bi pričali. A ako su pričali, ne misle učiniti, već
plaše lјude. Što se tiče vlasti, ona je uvijek teška, uvijek će nas prisilјavati na ono što nam
nije drago. Šta bi se desilo kad bi ovih nestalo? Za njegova vijeka smijenjeno je, otjerano ili
ubijeno toliko kadija, muselima, kajmekama, da im ni broja ne zna. Je li se zbog toga štogod
mijenjalo? Nije mnogo. A lјudi opet vjeruju da će biti drukčije, i žele promjenu. Sanjaju o
dobroj vlasti, a šta je to? Što se njega tiče, on sanja o podmitlјivima, njih najviše voli, jer ima
puta do njih. Najgori su pošteni, kojima ništa ne treba, koji nemaju lјudskih slabosti, a
znaju samo za nekakav viši zakon, običnom čovjeku teško shvatlјiv. Niko toliko zla ne može
učiniti. Stvore toliko mržnje, da je ima dovolјno za sto godina. A ovi naši? Oni su nikakvi.
Sitni u svemu. Ne umiju da budu ni zli ni dobri. S mjerom su i surovi i obazrivi. Kasabu
mrze, ali je se boje. Zbog toga su kivni i svete se kad mogu. Ili kad misle da mogu. Bili bi
strašni da smiju što žele, ali se uvijek plaše pogreške. A mogu da pogriješe i ako popuste i
ako pretjeraju. Najbolјe ih smekšava prijetnja, ako se kaže tiho i ako se ne otkrije do kraja,
jer nemaju uporišta ni svoje vlastite vrijednosti, uvijek zavise od slučaja i od nekoga višeg, i
uvijek mogu da budu kusur u nečijem računu. Sve u svemu, jad, i zato ponekad vrlo
opasni. Sve što želi, to je da pomogne hadži-Sinanudinu, a svejedno mu je hoće li ovi ostati
ili će ih đavo odnijeti.
Nјegovo mišlјenje je nešto drukčije od moga, ali bi bilo besmisleno da mu protivurječim,
dok mi ne smeta.
Zamolio me da Mula-Jusuf prenoći kod njega. Nema nikog od momaka.
Mladić je poniknuo očima, da sakrije radost, kad sam mu rekao da ostane.
Mutno predvečerje, oblaci teški i nepomični, nad kasabom tišina.
Cio dan su lјudi nešto očekivali, napregnuta sluha, široko otvorenih očiju, nesabrani za
obične razgovore i poslove, suviše je mirno poslije jutrošnjeg uzbuđenja, suviše gluho, kao
da su se neprijatelјske vojske povukle u svoje tabore, i čekaju noć, ili jutro, da započne
okršaj. I baš ta tišina, to nekretanje, to pusto bojno polјe, bez klika, bez psovke, bez
prijetnje, stvaralo je napregnutost, iz časa u čas veću, i kraj će biti kad sve prsne. Gledali su
jedan u drugoga, gledali u prolaznike, gledali niz sokak, čekali. Sve može biti znamen. I ja
sam gledao niz sokak. Još nije počelo. Ali čekam, čekamo, nešto će se desiti, uskoro,
pucketaju temelјi stare kasabe, jedva čujno huji vjetar s visina, škripi svijet.
S krikom bježe ptice preko crnoga neba, lјudi ćute, krv me boli od čekanja.
15.
Istina je moja. Istinu ja govorim.
Dugo nisam zaspao te noći. A onda sam se uspavlјivao i budio, u kratkim razmacima,
nastavlјajući istu misao i u snu i na javi, ne uspijevajući da ih odvojim, uvjeren da nisam ni
oka sklopio i da ću probdjeti cijelu noć tako, poluodjeven, da me događaji ne bi dočekali
nespremna.
Nisam mogao da razmišlјam postupno, možda zbog sna, što je kidao nit i rušio red, ili
zbog nestrplјenja koje me tjeralo da što prije dođem do najvažnijeg, pa sam neprestano
doživlјavao susrete s njima trojicom, s kadijom najviše, polako, bez žurbe, prateći im svaki
pokret iznenađenja, straha, nade, produžavajući taj trenutak koliko god je moguće, taj divni
trenutak kad se sve lomi: tek je korijen otkinut a potpune svijesti o tome nema, žive starom
navikom, i nisu još izgublјeni ni ponizni. Strah njihov, to je ono što je lijepo. Ne pomirenost
s padom. Strah, neizvjesnost, tračak uzdanja, nemir u očima. Ili još bolјe (vraćam ih u igru,
natjerujem da počnu iznova): sve je za njih svršeno, a oni ne znaju, ne vjeruju, i stoje
uspravni, drski, sigurni, kao i onda, kao i uvijek do tad. Ne volim da ih vidim uništene,
mržnja mi klone kad moja misao, i nehotice, ne slušajući me, ode dalјe nego što želim. I
mržnji, kao i lјubavi, potrebni su živi lјudi.
Iz sna me trgla jaka pucnjava negdje u kasabi. Je li to počelo?
Još se vukla mrkla noć. Upalio sam svijeću i pogledao na pendil-sat na zidu. Skoro će
zora.
Obukao sam se i izašao u hodnik.
Hafiz Muhamed je stajao na vratima svoje sobe, ogrnut ćurkom. Zar on nikad ne spava?
— Čuo sam kako se oblačiš. Kuda ćeš tako rano?
— Kakva je ono pucnjava?
— Nije prvi put što pucaju. Šta te se tiče.
— Da nije zbog hadži-Sinanudina?
- Zašto bi pucali zbog hadži-Sinanudina?
— Ne znam.
— Nemoj da ideš. Saznaćemo kad svane.
— Vratiću se odmah.
— Mračno je, opasno, svakakvih lјudi ima. Bože milostivi, zar te je toliko pogodila
njegova nesreća! Zar zbog svoje dobrote treba i ti da stradaš!
— Moram da vidim.
— Šta očekuješ?
Išao sam pored taraba, pored zidova, sklonio sam se u mrak kad su protrčali neki
vojnici, poslije zatvora mučio me nerazuman strah od brzih tuđih koraka i usplahirenog
trčanja, bojao sam se svega što se iznenada događa. Sad sam volio da znam šta se događa.
Htio sam da stignem, da vidim, da se umiješam.
U što da se umiješam?
Zaista, šta očekujem, čemu se nadam?
Sve moje uzdanje bilo je u pismu koje je tatar odnio silahdaru Mustafi u Carigrad. Ako
otud skoro ne stigne katuf-ferman, ili makar pismo o smjenjivanju krivaca, onda više nema
ni sinovske lјubavi, ni poštenja. A o tome ne vrijedi ni misliti, jer život tada ne bi vrijedio ni
bakrenog groša.
Ali ako čak ni toga nema, vjerujem u oholost moćnih lјudi. To ne može izdati. Zar će
carski silahdar zbog sebe dopustiti da mu kasabalijski sitnež vuče oca po zatvorima? Borio
bi se protiv svoje sramote i da neko jači stoji prema njemu, a od ovih će poletjeti perje na sve
strane; ćud mu sigurno nije anđeoska, ni ruka laka, čim se uspeo do tog mjesta.
Sve će on svršiti za mene. Ostalo bi mi samo da čekam, i to bi bilo najbolјe i najsigurnije.
Ali nikako nisam mogao da izbjegnem čaršinlije. Čim sam izabrao hadži-Sinanudina da
bude mamac, i njih sam umiješao. Oni bi mogli sve da pokvare, ali šta sam drugo mogao da
učinim? Ako bi hadži-Sinanudina oslobodili prerano, bez buke i bez štete, sve bi bilo
uzaludno. Očekivao sam ipak da će preduzeti nešto više, i teže. Ne znam šta. Možda je
njihov glasnik već otišao valiji s tužbom. Možda će potplatiti kavgadžije i bivše vojnike da
otmu zatvorenika. Možda će nahuškati janjičare da ih svrgnu s vlasti. Nјihove poslove malo
ko zna, ali sam se nadao da ništa neće proći tiho. Treba da se čuje što dalјe. A ne bih želio
da se išta desi mimo mene. Moram da namirim svoje račune.
Kod kamene ćuprije sam se susreo s pasvandžijom.
— Kuda si poranio, šejh-efendija?
— Prevario me sahat.
— Bože moj, što ti je život. Kome se može, on ne spava, a kome se neprestano spava,
suđeno mu je da lunja cijelu noć.
— Ima li šta novo?
— Kako ne bi bilo! Uvijek se nešto novo dešava. Samo, meni niko ništa ne priča, pa ne
znam.
— Negdje je pucalo maloprije.
— Srećom, nije u mome kraju.
— Bi li mogao da se raspitaš?
— Mene se ne tiče.
— Platiću.
— Nisi platio ni za ono što ti je važnije. Ili ti je ovo važnije? Čekaj, što se lјutiš? Reći ću ti
besplatno. Pitao sam komšiju, pasvandžiju. Ne zna ni on. A kad on ne zna, to je isto kao da
se nije ni desilo. Nemam kud dalјe pitati.
Svjetla su se palila u prozorima, kuće su otvarale oči.
Kad se sasvim razdanilo, Mula-Jusuf mi je donio dvije vijesti, jednu, da se Hasan vratio
kući jutros rano, putovao je cijelu noć, i drugu, čudniju, da je čaršija zatvorena.
Zaista, radnje i trgovine su bile zamandalјene, kapci spušteni, lokoti čvrsto uglavlјeni, ni
za najsvečanijeg blagdana nije tako pusto.
Mladi terzija, došlјak, brzo je sklapao kanate, osvrćući se uplašeno.
— Zašto je čaršija zatvorena?
— Ne znam. Došao sam rano, i radio, kad, nešto pogledam, niko nije otvorio.
Cimnuo je vratima, klјuč sklonio u džep, kao da ga krije, i žurno otišao niz sokak.
Naišla su dva trgovca, koračali su neužurbano, kao straža, i mirno gledali za terzijom.
Upitao sam:
— Niste mu rekli da će čaršija biti zatvorena?
— A ko je kome rekao?
— Zar se niste dogovorili?
Pogledali su se, začuđeno:
— Zbog čega bismo se dogovarali?
— Zašto ste onda zatvorili radnje?
— Ja sam mislio: hajde da danas ne otvaram. Biće da su tako i drugi.
— A zašto?
— Zašto? A šta znamo zašto.
— Zar se zaista niste dogovorili?
— Efendija, bolan, kako bi se cijela čaršija dogovorila?
— Pa evo, sve je zatvoreno.
— Pa baš zato je zatvoreno.
— Zašto?
— Zato što nije bilo dogovora.
— Dobro, da nije zbog onog juče?
— Pa, i zbog onog juče.
— Ili zbog jutrošnje pucnjave?
— Pa, i zbog pucnjave?
— Ili zbog nečeg drugog?
— Pa, i zbog drugog.
— Šta se to dešava u kasabi?
— Ne znamo. Zato i zatvaramo.
Gledaju mimo mene, ozbilјni, odsutni, zabrinuti, neuhvatlјivi.
— I šta će sad biti?
— Ništa, s božjom pomoći.
— A ako bude?
— Pa eto, mi smo zatvorili.
Da li ovim čaršinlijama naši derviški razlozi izgledaju isto ovako nerazumlјivi kao nama
njihovi?
A ne bih rekao da su neiskreni, ni oprezni. Samo predosjećaju neku opasnost: tada
svako ima svoj jezik.
Pričao sam Hasanu o tom razgovoru. Čudan utisak ostavila su na mene dvojica
trgovaca, što su se preko noći pretvorili u strance, zbog onog što sam ja pokrenuo. Zar nije
trebalo da mi postanu bliži? Rekao sam to Hasanu, drukčije: zar nije trebalo da mislimo
sličnije, kad nas je uznemirio isti razlog.
Hasan se oblačio u svojoj sobi. Okupao se, već drugi put, kaže, umoran je, žurili su,
zbog oca, njegov prijatelј Dubrovčanin je klonuo, sigurno će spavati dva dana i dvije noći.
On nije izgledao umoran, već rastresen. Izgublјeno vedri izraz na licu činio ga je snenim,
odvojenim od svega. Nešto mjesečinasto, smiješno srećno, ne naročito pametno, što ga je
obasjavalo iznutra, oslјeplјivalo ga je za svijet izvan njega. Odgovarao je: da, svakako, ali se
činilo da me ne razumije, kao ni ja trgovce.
— Još nisi stigao u kasabu — rekao sam, pomalo zbunjen, pomalo razveselјen njegovom
rastresenošću.
— Šta? A, to! Pa, stigao sam, i već se uklјučio u sve: otac je teško bolestan, hadži
Sinanudin je zatvoren, miralaj Osman-beg otišao je da kolјe Posavce, ima li još štogod?
Smiješio se srećno, kao da su to najveselije novosti koje je ikad mogao čuti.
— Kako to da je Alijaga teško bolestan? Sinoć je bio dobro.
— Uznemirilo ga je hadži-Sinanudinovo hapšenje.
— Svi smo uznemireni. Bojimo se za njega.
— Zašto? Pustiće ga. Već su se našli lјudi koji vole novac. Zamisli, ima i takvih!
Za njega ovog jutra nije bilo teških stvari. Smijao se:
— Cijelog života se brinuo za zatvorenike, dok se i sam nije pretvorio u zatvorenika. Baš
čudno: pretvoriti se u svoju lјubav.
— Mi ga veoma žalimo.
Bio je to prigovor. Htio sam da ga odvratim od njegovih čudnih misli. Ali on se nije dao
smesti.
— I ja ga žalim. I mislim kako je cijelog života hvatao sevap na drugima, a sad drugi
hvataju sevap na njemu. Možda je i pravo.
Znam da ne voli raznježavanje, ali ovo zvuči suviše tvrdo. A možda mnogo tražim od
njega, on danas može da misli samo na svoju sreću.
— Kako ti je bilo u Dubrovniku?
— Lijepo. Tamo je još lјeto.
Čudo da nije prolјeće.
Otvorila su se avlijska vrata, i Hasan je prišao prozoru.
Momak Fazlija, koji je došao sa sokaka, dao mu je znak da siđe.
— Možeš li ostati kod oca? — upitao me.
— Nemam mnogo vremena.
— Ostani bar malo. Brzo ću se vratiti.
Alijaga je bio isti kao i sinoć, čak i živlјi.
— Kuda je otišao Hasan? — pitao me.
— Ne znam. Rekao je da će se brzo vratiti.
Pitao me šta se dešava u kasabi, čudio se što je čaršija zatvorena, molio me da
nagovorim Hasana da ostane u kući, zbog njega, ko zna šta se u bolesti može desiti.
— Zašto si rekao Hasanu da ti je gore?
— To je istina. Gore mi je.
— Otkad? Sinoć si bio kao tica. Baš sam to htio da kažem Hasanu, pa ne stigoh.
— Zar nemate ništa pametnije da govorite? Bilo mi je bolјe, sad je gore, i htio bih da
bude pored mene, šta je u tome čudno?
— Ništa. U stvari, hoćeš da zadržiš Hasana uz svoju postelјu, dok sve ovo ne prođe. Zar
nije tako?
— Za njega je bolјe. Znaš kako je nagao. Učiniće ono što nikad ne očekuješ. Pogledaj, je
li se vratio.
Tada mi se sve objasnilo, i njegovo čudno ponašanje, i cvilјenje pred kćerkom, i molba
da kadija pusti zatvorenika, i jutrošnja bolest, sve je to zbog Hasana, da ga zakloni od
opasnosti, da ga spriječi da ne učini štogod nepromišlјeno. Zato obavezuje sina svojom
bolešću, zato je igrao onu čudnu igru koju nisam razumio. Želio je da spase hadži-
Sinanudina što prije, da to ne bi učinio Hasan. Ljubav ga je darovala strahom,
preduzimlјivošću, maštom.
Umirio sam ga:
— Za Hasana se ne brini. Neće učiniti ništa nerazmišlјeno.
— Zašto?
— On misli samo na Dubrovkinju. Ševe mu pjevaju u srcu. Čini mi se da im čujem
cvrkut.
— Misliš da ja ne čujem? Toga se i bojim, prijatelјu.
— Čega se bojiš?
— Tog cvrkuta. Zbog njega će i učiniti glupost. Tada je svako dobar, i žali druge.
— Žali, ali ništa ne čini. Ljubav je sebična.
— Eh, dervišu, šta ti znaš o lјubavi! Sebe sam isturio, zbog njega. Je li to sebičnost?
Htio sam da upitam starca, i upitaću ga, jednom, šta bi sve učinio za sina, i šta bi sve
izdao zbog njega; i u šta bi se izvrgla njegova lјubav kad bi mu sin stradao. Bila bi to najteža
mržnja koju znam.
Za njega u životu postoji samo ta lјubav, i ništa više. Čak i pred smrt, čekajući da
izdahne, on je čuva. Možda i ona njega čuva, održavajući ga u životu. Možda je to duboko i
složeno lukavstvo starosti, strah od smrti pretvoren u lјubav, da bi poslјednji cvjetovi
procvjetali u ostarjelom srcu. Sinovlјevo srce je bokor, i ne treba ga toriti da bi bujalo; očeva
lјubav mu je jedna od mnogih, možda mu je to i smetnja, muka nametnuta dužnošću.
Starcu je to jedina kotva.
Kažem: možda, jer ne znam.
***
Kasaba je mirna. Kao da polako zamire, diše sve usporenije, živi sve tiše.
Sjedio sam u dvorištu džamije, na kamenu, pored česme, dok su čaršijom i sokacima
hodali lјudi, po jedan ili nekoliko njih, hodali, kao u snu, zaneseni, jedva budni, zbog nečega
nesrećni, iznevjereni, prazni, hodali, da prođe vrijeme, ili da dođe vrijeme, zamotavajući me
svojim snenim kruženjima i gustom mrežom tragova.
Pitao sam:
— Šta se to dešava?
Nisu me čuli.
Zar ih je toliko uzbudilo hadži-Sinanudinovo hapšenje? Kakvim su to čudnim vezama
vezani među sobom, u kakvom su to krugu zatvoreni, meni nepoznatom i nepristupnom?
Šta se to desilo s njima? Nisu bijesni, nisu ni potišteni, izgledaju samo izdvojeni iz svega.
Kao da kasabu i svijet posmatraju s nekom mrtvom radoznalošću, pospanom ali upornom,
čekaju. Izgubili su svoje crte, vlastite, i stekli zajedničke, neuhvatlјive.
Treba nešto da učinim, jer mi se činilo da zametak raste, nevidlјiv, a vrijeme je prazno,
odvaja me od mene, i od njih, ali nisam znao gdje je moje mjesto.
Kao da sam zašao u nepoznat kraj, među nepoznate lјude.
Sklanjao sam pogled od njih, i gledao u tanak mlaz vode, što se na kamenu razbijao u
roj kaplјica, bez boje, jer sunca nema: mislio sam da će me umiriti ono što živi samo za
sebe, i uvijek. Ali je tjeskoba rasla.
Onda sam vidio kako su zastali, slušali nešto što ja nisam čuo, i krenuli u jednom
pravcu.
— Kuda? — pitao sam jednoga.
— Tamo.
— Zbog čega?
— Svi idu.
Od Kuršumli-džamije dopirala je vika.
Ljudi su oživjeli i pošli brže.
Sokaci su zakrčeni, ništa ne mogu da vidim, ne mogu da čujem, pokušao sam da se
proguram i iznenada upao u talasavu gomilu, kao u vir. Gnječila me, vukla, naprijed i
nazad, od jednog zida do drugog, ne puštajući me ni časa sebi samom, držeći me čvrsto u
zagrlјaju, vrelom, nemirnom, prisnom, neugodnom, bilo je ružno, bilo je smiješno, kao da se
sam đavo pobrinuo da me zaplete u mrežu stotina lјudskih nogu i ruku, i da me tako odvoji
od svega što ise dešavalo. Zgnječen u gomili lјudi, mogao sam se gurati, kao i oni, mogao
sam vikati, prijetiti, ali nisam mogao odlučivati. Tako nepovratno spleten, bio sam jedan od
mnogih, besmislena i strašna snaga koja se izgubila.
Onda mi se dešavala čudna stvar: zaboravlјao sam koliko je moj položaj nemoguć,
neprihvatlјiv, i na čitave trenutke su me korijen i otpretano sjećanje vraćali među njih,
izjednačujući nas. Nisam više bio uhvaćen. Nije me vrijeđalo što me guraju, nije mi bio
neugodan miris oznojenih lјudi, zaboravlјao sam da treba nekud da se probijem, da stignem
na pravo mjesto, da nešto riješim. Ovdje je bilo moje pravo mjesto, isto sam što i oni,
uzbuđen mnoštvom, uzbuđen vikom, uzbuđen zajedničkom snagom, oslanjao sam se
ramenima na lјude oko sebe, dizao ruke, prijetio nekome ko nije tu, oslobođen svih
strahova, uvjeren da je došlo vrijeme kad se krivice naplaćuju, čak i prastare, u krvi
prenesene, i vikao, glasno, kao i ostali. Šta sam vikao? Ne znam. Možda: smrt! Mislio sam
tako. Ili sam pripajao svoj bezoblični glas drugima, kao krik, kao prijetnju, da bude jača, jer
sam njihov. Ne! Bio sam svoj, stoglasan, storuk, stoglav, hilјadu muka je bilo u meni,
svačijih a mojih. Urlikao sam: aaa! Misleći: osveta! Misleći: krv! Misleći: kraj! Čemu kraj?
Oh, svemu što ne valјa, što nije za lјude. Znao sam to, i ne misleći. Svijetlo nebo se otvaralo
preda mnom.
A onda sam se ponovo izdvajao, otrzao se od svoga korijena, osjećao laktove, i znoj, i
lјutio se što urliču, i što ne mogu da izađem. — Pustite me! — vikao sam, mrzeći ih,
zatvoren i onemogućen, potpuno im stran.
Tada sam čuo šta viču, na što se tuže, kome prijete. Niko nije pomenuo hadžiSinanudina, niko ga se nije sjetio, čak ni slučajno. Pominjali su samo ono što se njih ticalo,
samo što je njih tištalo. A tištalo ih je mnogo šta, nestašica, skupoća, strah, velike i male
nepravde, prazna obećanja, puste godine, iznevjerene želјe, suviše česte noći, rane starosti,
male lјubavi, velike mržnje, nesigurnost, poniženja, sav onaj jad što se zove život.
Kupilo se, i skupilo, mnogo tih prnja, i sad su svoja nezadovolјstva izvikivali, kao na
vašaru, ogorčeno pokazujući to svoje bogatstvo; poklanjali, da primi ko hoće, ili nudili u
zamjenu, za mržnju, ili za krv.
U predasima, između dva krika, kao na bojištu između dva puščana metka, pričali su
zadihano, u malo riječi, kako je sinoć ubijen stražar na kuli, bez puške i bez noža, i ostao na
nogama, mrtav; kako se u Karanfil-mahali rodilo dijete s jednim okom na čelu. Htjeli su da
nešto sudbinsko bude iznad ove njihove lјutnje.
Postalo je nesnosno. Sve je toplije, sve gušće, sve luđe, gomila me vuče, gomila me
okreće, kao voda, iver sam, trunka, vrte me u kovitlac, upirem se laktovima u nečija rebra,
vičem, viču i ostali, gazim po nekome, huči bujica, posrćem, zgaziće i mene, hvatam se za
nečiji vrat, kao davlјenik, sad voda nadire na drugu stranu, podavićemo se, protutnjalo je
drugim sokakom, ustava je popustila, dišem lakše, jurim za ostalima, pokušavam da ih
zaustavim, da ih smirim, strah me obuzeo, ne znaju više kuda jure ni šta hoće, oni su
otisnuto kamenje, oni su divlјa bujica.
Pred muselimatom se čula pucnjava.
— Šta je to?
— Sejmeni pucaju.
Niko se nije zaustavio.
Kad sam dojurio, zasoplјen, na kaldrmi je ležao mladić, u okrvavlјenoj beznoj košulјi.
Oko njega je stajalo nekoliko lјudi, u krugu, a neko, kome nisam vidio lice, klečao je pored
ubijenog, pokušavajući da mu digne glavu.
Gomila je provalila u zgradu, čulo se kako prevrće i uništava.
Muselima i sejmena nije bilo, pobjegli su.
Prišao sam čovjeku što je čučao nagnut nad okrvavlјenim mladićem. Obojica su u
selјačkom odijelu, i bilo mi je žao što nije drukčije.
— Je li mrtav?
Držao mu je glavu kao djetetu, na lijevoj ruci, i sa strahom gledao u lice bijelo kao zid,
očekujući da se vrati crvenilo, da zadršću usta, da sve bude kao maločas.
Mladi su obojica.
— Je li ti to brat?
— Došli smo na pazar — govorio je smeteno, sazivajući nas nemirnim očima, još u
onome što je bilo, ne usuđujući se da priđe ovom času. — Da kupimo soli.
— Spusti ga na zemlјu.
— I klinaca. Kuću pravimo.
— Spusti ga, mrtav je.
— Ja mu kažem: džaba smo došli, zatvoreno je. A on veli ...
Debelim težačkim prstima je nježno dodirnuo mrtvačevo lice, i počeo tiho da ga doziva:
— Ševkija! Ševkija!
Otac će se lјutiti što ste dugo ostali, otac će te grditi što nećeš s njim doći kući, ustani,
Ševkija, probudi se.
Ševkija, gdje si?
Gdje si, Harune?
Gdje ste, sva braćo izgublјena i pobijena?
Zašto nas razdvajaju, kad smo razdvojeni svakako? Da li zato da to saznamo? Ili da
zamrzimo, kad nismo znali volјeti?
— Ubili su ti brata. Hoćeš li da ga ovdje sahranimo?
Sad mu je grijao obraz čitavim dlanom.
— Ponesi ga. Neka mu bar dženeza bude lijepa.
Ponio je mrtvaca. Kao dijete, kao presavijenu mahramu, kao snop pšenice, široko gazeći
po čaršijskoj kaldrmi, navikom sa oranica, još gledajući u bratovlјevo lice s ludom nadom.
Išao sam ispred mladog mejta i glasno govorio molitve.
Čuo sam lјude kako viču, mnogo ih je, bijes im još nije klonuo.
Na raskršću, kod mešćeme, stao sam u stranu, da svi vide mrtvaca na mladićevim
rukama.
Uokvirili su ga u polukrugu i gledali, ćuteći.
Proučio sam dovu, i pošao prema džamiji.
Iza mene, iza nas, čuo se urlik, prasak džamova, bubnjanje udaraca.
Nisam se okrenuo.
Blizu džamije sreo sam hafiz-Muhameda i zamolio ga da se pobrine za mrtvog i živog
brata, a ja sam pošao niz sokak.
— Kuda ćeš?
Odmahnuo sam rukom. Zaista nisam znao.
— Tražio te Hasan.
Kao da me obasjalo to ime. Umorilo me ovo vrijeme bez njega. Danas, sad, odmah,
potrebniji mi je nego ikad. Ali ću još čekati.
Koračao sam uz brdo, da osjetim penjanje, da me zamori napor. Želim da se isklјučim,
od jutros sam napregnut, prisutan u svakom trenutku.
Neka vrijeme traje bez mene, neka posvršava što hoće, samo.
Morao sam da se udalјim od čaršije, baš u tom času, da se odmaknem, kao od vatre, da
ne budem ni krivac ni svjedok.
Pokušavam da se izdvojim.
Jesen je, kasna, stabla šlјiva su gola, i mrka, vrhovi kamenih brda su u magli. U
prosjeklinama između mahalskih kuća tiho cijuče vjetar.
Skoro će snijeg, kažem sam sebi.
I ne tiče me se.
Pokušavam da koračam kao dokoni šetač.
Odavno nisam bio ovdje, kažem.
I svejedno mi.
Vidim: djeca se igraju klisa. Čudno, kažem, djeca se igraju klisa.
I gle, to me se ticalo.
Djeca se igraju, a dole, u čaršiji, njihovi očevi ružno bjesne.
Pogledam: kasaba u dolini, tiha i neuzbuđena. Ljudi prolaze sokacima, sitni,
neužurbani, bezazleni. Liče na ovu djecu, ovako iz dalјine, s visine. A nisu djeca. Nikad im
nisam vidio tako izbezumlјena lica, ni tako surove oči, nisam mogao da ih prepoznam, zbog
krvavih bionjača i iskeženih zuba, kao što se maškare o Bozuku unakaze. Ovo je njihov
strašni blagdan.
Neću da mislim o njima, neću da mislim ni o čemu, vrijeme teče, vrijeme svršava sve,
bez mene. Ne mogu ga ni zaustaviti ni požuriti.
Vrijeme kaplјe, kao ova kiša, kap po kap.
Sklonio sam se pod strehu trošne mahalske džamije, uza zid.
I djeca su se razbježala.
Stari hodža, bijele brade, pognut nad štapom u drhtavoj ruci, nestvaran u ovoj tišini,
polako je išao prema džamiji, sam, bez ijednog vjernika. Oni su dole, u kasabi, a njega se to
nije ticalo. Nјegova starost vidi važnije stvari. Pred džamijom je proučio ezan: uzaludan,
jedva čujan doziv nekome koga nema.
To je podne.
Od ranog jutra sam na nogama. Osjetio sam umor, kao da me pritisnulo to izmjereno
vrijeme.
Oslonjen leđima o zid džamije, gledam pred sobom sve gušće rojte kiše, što me odvaja od
svijeta, i slušam nejaki mrmor hodžine molitve. Glas je zagrobni, beznadno tužan, potpuno
usamlјen, i gore je što ga čujem, jer govori i o mojoj usamlјenosti. Ne mogu mu pomoći,
zidom odvojen od njega, ni on meni.
Sam. Sam. Sam.
Sam, kao pod krivicom.
Ali, zašto bih ja bio kriv? Zar sam mogao nešto učiniti? Niko ih jutros nije mogao
zaustaviti. Došlo je njihovo vrijeme namijenjeno zlu, kao mjesečeva mijena, jače od moje,
jače i od njihove volјe. Mogao sam ih odvraćati ili nagovarati, svejedno bi bilo.
Šta se dole dešava? Ili se već desilo? Ne znam, ne tiče me se. Bura je požnjevena, jer je
vjetar sijan.
Zar je moralo išta da se desi? Sigurno se već sve smirilo, razišli su se kućama, postiđeni
i nezadovolјni, ženama će pokloniti ono bijesa i žuči što im je preostalo, i ja bez ikakve
potrebe pokušavam da se odvojim, uzalud vežući rastresenu pažnju uz jesen, gola stabla
šlјiva, kamene vrhove brda, skori snijeg, uzalud, jer je moja misao dole, u kasabi. Možda se
nije desilo ništa, i ono što sam učinio ostalo je bez poslјedica.
Ali ako sam i osjećao tjeskobu, možda i stid, što sam ubijenog mladića pokazao
razjarenim lјudima, nisam se mirio s mogućnošću da se nije desilo ništa. Želio sam da se
desi, i pristajao da pred Bogom primim svoj dio krivice.
Ova nedoumica je mučna, ali mi pričinjava i zadovolјstvo: savjest mi je živa, čak kad su i
oni u pitanju.
Derviš je surov kao kobac i osjetlјiv kao usidjelica. To je rekao Hasan, jednom, rugajući
se, kao i obično. Možda ima pravo, jer me osjećanje mučnine ne napušta.
Dok su tako preko mene prelazile tamne i svijetle sjenke, dok sam se branio od krivice
kojoj nisam htio da dam ime, sokakom je naišlo pet konjanika, u trku, pod dugim
kabanicama, s puškama u terkijama.
Prepoznao sam muselima i njegove momke.
Prepoznao je i on mene i zaustavio konja, gledajući me iznenađeno i zlurado.
Uplašio sam se u prvi mah, zbog nenadanosti susreta i zbog osamlјenog mjesta. Niko mi
ne bi mogao pomoći, niko čak ne bi ni vidio kad bi mi se nešto desilo. A danas je dan zlih
djela.
Sigurno se i on ne malo začudio, vidjevši me na ovom mjestu gdje me nije mogao ni u
snu očekivati. Je li mislio da sam mu kob, ili nahajkana divlјač? Bio sam izazovna meta,
razapet na bijeloj površini džamijskog zida.
Začudo, strah me brzo minuo. Gledao sam u njega, ravno, uspravlјen odbojnošću. Sve
sam znao, svega sam se sjetio, kao da je bilo čas ranije. Nisam se ni sjetio: bilo je spremno u
meni, kao nagonska prepreka, kao odvratnost o kojoj se ne razmišlјa. I u njegova četiri
pratioca sam gledao, oni su me napali u uskom tekijskom sokaku, onda, kad je sve počelo.
Ne znam šta bih sve učinio da su pošli na mene, kao nekad, ali me nije uplašilo toliko očiju,
okrenutih u mene, kao kubure. Spasonosna mržnja me okrijepila, kao vino.
Da se muselim odlučio, za čas bih bio njegov kurban. I da je znao kako će požaliti ovu
propuštenu priliku.
— Još ćemo se vidjeti, dervišu.
Mislio sam: daj Bože, a nisam ništa rekao. Ne bih mogao izgovoriti ništa drugo osim
oporu riječ, a onda ne bih više vidio ni njega ni ikoga drugog.
Okrenuli su konje i odjurili pored džamije.
Bježali su iz kasabe!
Da sam imao vremena, izašao bih na drum i gledao za muselimom, proklinjući, i
uživajući u času koji će nas opet sastaviti. Ali nisam imao ni trena za gublјenje, isteklo je
moje čekanje. Muselim bježi. Onda se desilo. Nisam uzalud bacio sjeme.
Nestalo je stida, nelagodnosti, kajanja. Nemam zašto da se stidim i kajem, mogu da se
ponosim, mogu da se radujem što nisam na strani zla. Bog je presudio, narod je izvršio:
moja mržnja nije samo moja. Nisam sam, nisam u sumnji, bodar sam, kao svaki dobar
vjernik, koji zna da je na božijoj strani.
Požurio sam u kasabu, susrećući se s rijetkim prolaznicima, čudno zbunjenim, kao
slučajno zaostalim poslije lude gužve što je zapalila ove sokake.
Na čaršiji nije bilo nikoga. Ni pred mešćemom. Vrata su izvalјena, prozori porazbijani,
uza zidove razbacane hartije.
Čučeći, Ali-hodža je skuplјao deftere, spise, odluke, bezbrojne zapise, što su se gomilali
kao svjedočanstva o grijesima i surovosti. Ljudi zapisuju sve što urade. Ili ne misle da su
surovi?
Sagnuo sam se i počeo da prebirem. Ovdje je zabilјežen i zločin koji me se najviše tiče.
— Šta to tražiš?
— Da vidim šta su napisali o mome bratu.
— Zašto? Da bi imao opravdanje za mržnju. Sve ću ovo spaliti. Vi ste kurjaci, kopali
biste po ovom đubretu da nađete razloge za nove zločine.
— Ako hoćeš da uvrijediš, to je lako. Treba samo biti bezobziran.
— Ne vrijeđam. Govorim neprijatnosti. Zato što mi je muka.
— Zbog čega?
— Smiluj se, prođi. Od lјudi mi je muka. Ostavi me na miru.
Ostavio sam ga na miru, to je najpametnije. Zaštićen ludošću, jači je od svih nas.
Ušao sam u mešćemu. Nije bilo nikoga, kao ni onda kad sam dolazio zbog brata. Ista je i
ona teška tišina, što počne da zuji u ušima, kao tihi pisak. Isto je i nespokojstvo zbog
nevidlјivih lјudskih sjena što se kriju po zakucima. Samo je zagušlјivosti nestalo, kroz
razbijene prozore i izvalјena vrata vjetar je jurio slobodno.
U kadijinoj sobi čuo se poluglasan razgovor, neko je bio kod njega.
Stupio sam u opustošenu sudnicu, i zastao u praznom okviru vrata, uzbuđen: kadija je
ležao na podu, mrtav.
Niko mi nije rekao, ali sam znao da je mrtav. Znao sam i prije nego što sam došao
ovamo. Znao sam i dok sam čekao pod strehom stare mahalske džamije. Zbog ovoga sam i
otišao na kraj kasabe, da bi se desilo bez mene.
Nekoliko lјudi stajalo je nasred sobe. Gledali su saučesno: ne znam da li sam i ja spadao
u krug koji žali.
Prešao sam preko sobe i zastao nad mrtvacem. Sagnuo sam se i odgurnuo džube kojim
mu je pokrivena glava.
Lice mu je žuto, kao i uvijek, samo je čelo modro i okrvavlјeno. Kapci su, začudo,
spušteni, i nikakva izraza nema, skriven je pred svakim, kao i u životu.
— Jadniče — pomislio sam, ne osjećajući ni mržnju ni likovanje — učinio si mi mnogo
zla. Neka ti Bog oprosti, ako hoće.
Smrt ga je odijelila od mene, ni ružno sjećanje ga više ne zadržava, ali to je sve što sam
mogao da pomislim. Ne žalim, ne pamtim, ne praštam. Nema ga, to je sve.
Nisam htio da ga polјubim, za oproštaj, po običaju. Bilo bi to suvišno licemjerje: ovi lјudi
znaju šta mi je učinio.
Proučio sam molitvu za mrtve, toliko mogu.
Tada sam čuo korake i okrenuo se. Kadijina žena je prilazila mrtvacu.
Odmaknuo sam se, da joj napravim mjesta, bez pakosti, bez znatiželјe čak. Mrzio sam ga
dok je bio živ, i bilo bi mi čudno da ga je neko žalio. Ali je nekako mučno što će ga i njegova
žena ožaliti, lažući, reda radi, da zadovolјi lijepe običaje.
Otkrila se, ne osvrćući se na nas, i kleknula nad mejtom. Gledala ga je dugo, bez
pokreta, bez uzdaha, bez riječi, pa se sagla i polјubila ga u rame i u čelo. Pažlјivo mu
obrisavši lice svilenom mahramom, zadržala je ruku na njegovom žutom obrazu. Prsti su joj
drhtali.
Zar ga je zaista žalila? Očekivao sam stav žalosti, duboku pogruženost, čak i plač, ali
nikako drhtave prste na mrtvačevu licu. Porazila me i nježnost s kojom mu je otirala krv,
kao djetetu, meko, da ga ne povrijedi, da ga ne zaboli.
Prišao sam joj kad je ustala.
— Hoćeš li da se odmah prenese kući?
Okrenula je glavu prema meni tako naglo, kao da sam je udario. Tek docnije sam se
sjetio da su joj oči bile podvučene surmom i pune suza.
Je li joj bilo lakše kad je čula nego kad je vidjela? Ali tada na to nisam obratio pažnju,
jer me začudio pogled kojim me odgurnula, opekla, probola, pogled smrtnog neprijatelјa.
Zbunila me i ta prijetnja i ta neočekivana tuga. Možda nije bilo tako gluho u onoj pustoj
kući, možda će tek sada biti. Ne znajući zašto, nemajući nikakva stvarnog razloga, požalio
sam i nju i sebe. Osjećao sam se prazan i usamlјen, kao i ona. Možda zbog umora što je pao
po meni, kao sumrak.
Docnije sam se sjetio kako mi se učinila lijepa, lјepša nego i one večeri u velikoj kući,
zbog očiju blistavih od suza, i zbog izraza lica zanesenog mržnjom. Jedna ruka, uznemirena,
zaboravlјena, ispuzala je ispod peševa feredže i zastala na tom bijegu, zbunjena tišinom.
Osjetio sam želјu da podmetnem čelo pod tu ruku što je nešto tražila, i da, zatvorenih
očiju, zaboravim na umor i na današnji dan. I da se izmirim s njom. I sa svijetom.
***
Držalo me to mutno raspoloženje i kad sam izašao na sokak, u siv kišni dan, prošaran
mokrim pahulјicama snijega, stiješnjen gomilom crnih oblaka što su poklopili svijet.
Vjetar je hujao kroza me, bio sam pusta špilјa.
Kako se liječi prazno srce, Ishače, prikazo, što je uvijek nanovo izmišlјa moja nemoć?
Hodao sam bez cilјa, stajao pred hanom, dugo gledajući karavan što je tek prispio, i
nisam znao je li dobro ili rđavo biti putnik, zaustavio se nad Harunovim grobom, i nisam
imao ništa da mu kažem, čak ni to kako se osjeća pobjednik.
Trebalo je da odem u tekiju, da ostanem sam, da vratim snagu. Ali nisam mogao ni na to
da se odlučim.
Tada je naišao Mula-Jusuf, i moje bezvolјnosti je nestalo, kao da se magla digla. Dok je
važniji dio posla bio preda mnom, nisam mislio o njemu. Sad je izronio, kao iz vode, i
neugodno me podsjetio na sebe.
Hasan me traži, rekao je, i moli da dođem hadži-Sinanudinovoj kući.
I na hadži-Sinanudina sam zaboravio. Zar je već kod kuće?
Ispričao je, kratko, više zato što sam ja tražio nego što je sam želio, kako je jutros Hasan
saznao da je muselim poslao hadži-Sinanudina pod stražom u vrandučki grad, odakle se
malo ko vraća, i sa svojim momcima odjurio prema Vranduku, ali bi uzalud satrli konje da
voda nije odnijela neki most pred gradom, pa su stigli stražu i oteli hadži-Sinanudina.
Sklonili su ga u jedno selo, i poslali po njega čim su čuli šta se desilo.
U drugoj prilici i iz drugih usta više bi me zanimala ova priča. Sad sam sumnjičavo
posmatrao mladića. Učinio mi se hladan i uzdržan. Govorio je nevolјko, kao da se mene sve
to ne tiče.
Rekao sam, u srdžbi koju teško savladavam pred njim:
— Ne volim kako me gledaš, ne volim kako mi govoriš.
— Kako gledam? Kako govorim?
— Držiš se na odstojanju. I mene držiš na odstojanju. Dobro bi bilo da zaboraviš ono što
znaš.
— Zaboravio sam. Ne tiče me se.
— Ne tako! Tiče te se, ali treba da zaboraviš. Sve što sam učinio, nije samo moje.
Iznenadio me odgovorom i natjerao da se ponovo naoružam opreznošću i čvrstinom, koja
me maločas bila napustila.
— Pusti me da odem iz tekije — rekao je naglo, ne iznoseći molbu već zahtjev. — Dok me
budeš gledao, stalno ću te podsjećati na moguću izdaju.
— Podsjećaćeš me i na bol koji si mi nanio.
— Utoliko gore. Pusti me da odem, da zaboravimo jedan drugoga. Da se oslobodimo
straha.
— Bojiš me se?
— Bojim. Kao i ti mene.
— Ne mogu da te pustim. Vezani smo istim lancem.
— Upropastićeš i svoj i moj život.
- Idi u tekiju.
— Ne može se ovako živjeti. Idemo jedan drugome iza peta, kao smrt. Zašto me nisi
pustio da umrem?
— Idi u tekiju.
Otišao je, pogružen.
16.
A e?
Toga dana mi ćemo reći paklu: Jesi li se napunio?
A pakao će odgovoriti: Ima li još?
Snijeg, kiša, magle, niski oblaci. Prethodnice zime dugo prijete, a zima će biti
beskonačna, gotovo do Jurjeva. Mislio sam kako muftija već unaprijed pati: šest mjeseci
strahuje, šest mjeseci se smrzava. Nisam shvatio zašto ne ode odavdje. Naredio sam da mu
se nabave bukova ili hrastova drva, da se prezidaju odžaci i peći i da se loži izvana, iz
hodnika, i danju i noću, a sobe da se kade smrekovim grančicama i anduzom.
I ja sam postao zimogrožlјiv. U mojoj i hafiz-Muhamedovoj sobi ugodno pucketa vatra u
zemlјanoj peći s crvenim i plavim lončićima. Najmio sam i novog momka, Mustafa ne stiže, a
već je i nepodnošlјivo čangrizav, gunđa i mumla kao ostarjeli medvjed. A ne podnosim više
hladnu sobu, kao nekad, naročito kad se vratim iz mešćeme, pokisao, i naježen, pun vlage
kao podna krpa.
Mnogo se šta promijenilo u mom životu, ali sam ranije navike zadržao. Dopustio sam
sebi malo više ugodnosti, ali zaista malo, i više jednostavnosti u ophođenju s lјudima,
možda zato što nisam ugrožen, i što mi kadijska čast i zvanje daju prijatan osjećaj
sigurnosti. I moći, koju ne tražim, ali je vidim čak i u hafiz-Muhamedovu pogledu, kad uveče
uđem u njegovu sobu da ga upitam kako mu je i da li mu štogod treba.
Kadijska dužnost mi ne ostavlјa mnogo vremena, i već odavno nisam zavirio u ove
zapise. A kad sam ih se sjetio jedne večeri, gotovo sam posumnjao u svoje pamćenje,
pročitavši neke listove. Je li moguće da sam to ja pisao, i da sam zaista tako mislio? Najviše
me začudila malodušnost. Zar sam toliko mogao sumnjati u božiju pravdu?
U početku me iznenadila ponuda varoških prvaka da primim kadijsko zvanje. Nikad
nisam mislio, ni želio, da to budem. Čak bih možda i odbio u drugim prilikama, ali mi se
tada učinilo kao spas. Jer sam se odjednom, poslije svega što se desilo u čaršiji, osjetio
umoran i klonuo, neugodno svjestan klopke, koja se ne tiče samo mene, i nije od juče.
Čovjek je suviše izložen, i potrebna mu je zaštita.
Začudo, brzo sam se saživio s novim položajem, kao da sam dočekao ostvarenje nekog
davnog sna. Možda je to zlatna ptica iz djetinjih priča, možda sam potajno, u sebi, čekao
ovakvo povjerenje odavno, oduvijek. Što nisam dopuštao da ta maglovita čežnja postane
jasna, to je zbog toga što sam se sigurno plašio razočarenja ako se ne ostvari, i otiskivao je u
tamni i skriveni prostor duše, kao i sve ostale opasne želјe.
Izdigao sam se iznad straha, iznad običnosti, a nisam se više čudio. Ko to svoju sreću
smatra nezasluženom?
Stajao sam na prozoru, prve noći, i posmatrao kasabu, onako kako sam zamišlјao
silahdara, i slušajući uzbunjeni šum krvi, gledao svoju ogromnu sjenku nad dolinom.
Odozdo su lјudi, sitni, okretali oči prema meni.
Srećan sam, ali opet, naivan nisam. Znam da su mi pomogle mnoge slučajnosti, što su
se nanizale na onaj početni uzrok, nesreću brata Haruna. Pa nisu baš ni slučajnosti: udarac
mi je dao snagu, pokrenuo me. Bog je tako htio, ali me ne bi nagradio da sam sjedio s
rukama pod pojasom. A izabrali su baš mene, zato što sam bio pomalo junak, pomalo žrtva,
pomalo narodni čovjek, ništa odviše, već s mjerom prihvatlјivom i za narod i za prvake. A
pretegnulo je, izgleda, to što su bili sigurni da će lako vladati sa mnom i činiti što budu
htjeli.
— Ti opet misliš da ćeš činiti ono što ti budeš htio — rekao mi je Hasan.
— Činiću ono što mi zakon i savjest nalažu.
— Svako misli da će nadmudriti sve druge, jer je siguran da samo on nije glup. A tako
misliti zaista je glupo. Onda smo svi glupi.
Nisam se osjetio povrijeđen. Ova oštrina mi je potvrdila da ga muči neki nemir, ne znam
kakav, ali se nadam da je prolazan. Bila bi šteta da potraje duže, šteta i za njega i za mene.
Potreban mi je neozlijeđen, bez težine i bez gorke misli. Volio bih ga i ovakvog, volio bih ga
ma kakav da je, pogotovu kad sam mu ravan, ali mi je milije da bude moja svijetla strana.
On je neobaveznost, slobodni vjetar, vedro nebo. Ono što ja nisam, ali mi ne smeta. Jedini je
čovjek koji ne poštuje moj položaj, i žali za mnom ranijim, a ja nastojim da budem što
sličniji liku koji on vidi. Ponekad i vjerujem da sam takav. Tražio sam ga, poslije susreta s
mrtvim kadijom, bio mi je neophodan, jedini on, samo sam njega želio da vidim, samo je on
mogao odagnati moj čudni strah. Vezao sam se za njega, još jednom, zauvijek, i vraćaću ga
sebi, kad god to bude potrebno. Ne znam tačno zašto, možda zato što se ne boji života. Ovo
mjesto mi daje sigurnost, ali će mi darovati i samoću. Što je veća visina, veća je i pustoš.
Zato ću čuvati prijatelјa, biće mi vojska i topli zaklon.
Uskoro je ta potreba postala još jača.
Prihvatio sam se teške dužnosti, smatrajući je štitom i oružjem u borbi na koju sam bio
prisilјen. Ali nije prošlo mnogo vremena a ja sam morao da se branim. Gromovi, doduše još
nisu udarali, ali se čula zloslutna grmlјavina.
Dobivši carski berat, kojim je silahdar Mustafa platio svoju zahvalnost i potvrdio moje
zvanje, odlučio sam da za sve što učinim, pitam samo svoju savjest. Odmah sam osjetio
hladan vjetar oko sebe. Oni koji su me doveli na ovaj položaj, odjednom su zaćutali kad su
vidjeli da ne popuštam. Ali su se sve češće počeli javlјati glasovi da sam ja kriv za smrt
ranijeg kadije. Uzalud sam tražio lјude koji ih pronose, bilo je kao da lovim vjetar. Da li je
neko rekao, kad se nije potegla ničija odgovornost, ili su znali i ranije, pa im je sad
zatrebalo? Možda me ne bi ni uzeli da sam bio potpuno čist.
Ne znam da li bih i ja popustio, tvrdoglav kakav sam bio, i siguran zbog visoke zaštite, a
ne znam da li bi i oni više pristali i na kakav sporazum. Počeli smo da se lovimo.
Uznemiravao me i muselim, i bivši i sadašnji. Bivši je sjedio u svome selu, prijetio i slao
pisma u Carigrad. Sadašnji, koji je ranije već bio na muselimskoj dužnosti i znao kako je to
mjesto klimavo, lukavo je puštao da sve ide mimo njega, ne zamjerajući se nikome ko bi mu
mogao ma čime naškoditi. Saznao sam da je čak obavijestio svoga prethodnika da se skloni
prije nego što je poslao sejmene da ga tobože traže. I niko mu to nije uzimao za zlo.
Od kasabalija sam zazirao. Nešto zato što sam ih prezirao, a više zbog toga što sam
dobro upamtio koliko je u njima zla i rušilačkog bijesa. Nisam više umio da razgovaram s
tim lјudima, jer nisam znao ko su, a oni su osjećali da ih ne volim, i gledali me mrtvo, kao
stvar.
Išao sam muftiji. Sve je bilo kao i onda kad sam spašavao brata, igrajući pred njim ludu.
Samo što sam sad smatrao da se ne moram ponižavati, bar ne suviše. Pitao je: koji
muselim? koji kadija? Ili je počinjao da priča o carigradskom muli, kao da je njega jedinog
poznavao na svijetu. A jednom je, kao u najsurovijoj šali, nekom zakašnjelom vezom,
izvukao iz sjećanja moga brata Haruna, upitavši me da li je pušten iz tvrđave. Malik je
gledao u njega kao u riznicu mudrosti. Na kraju me otpuštao nestrplјivim mahanjem žute
ruke, i više nisam ni dolazio tom jadniku, koji bi bio obična budala, da nije muftija. Malik je
razglasio da me muftija ne trpi. Svi su u to povjerovali, jer su tako htjeli.
Bio sam odlučio da se odrečem ajluka, ali sam morao da odustanem od te lijepe
namjere. Okružio sam se povjerlјivim lјudima, da ne pipam po mraku, a oni su me obilato
uznemiravali ružnim glasovima koje su čuli ili izmislili. Svi su tako činili, i sve smo znali
jedan o drugome, ili smo mislili da znamo. Platio sam Kara-Zaimu da mi javlјa što čuje kod
muftije. Bog zna ko od ovih mojih prisluškuje moje riječi, za druge!
Jedino je Mula-Jusuf, koga sam zadržao uza se, zbog lijepog rukopisa i zbog opreza,
ćutao i mirno radio svoj posao. Vjerujem da mi je vjeran, iz straha. Ali bdijem i nad njim.
Živio sam kao u groznici.
Sve uznemireniji, upustio sam se u rabotu, prilično ružnu, ali objašnjivu. Tražeći
zaštitnike, počeo sam da pišem pisma vezirovim doglavnicima, veziru, carskom silahdaru,
šalјući darove i tužbe. Darovi su bili korisni, ali tužbe dosadne. I znao sam to, ali nisam
mogao drukčije, kao da sam gubio razbor. Bila su to upozorenja da se stane na put
bezbožništvu, zazivanja da se spašava ugrožena vjera, vapaji da me ne ostavlјaju samog na
ovom mjestu toliko važnom za carstvo, i ma koliko da sam osjećao štetnost tih zaklinjanja i
proklinjanja, uz koja nisam mogao da ponudim ni savezništva, ni moćnija prijatelјstva, ni
znatnije koristi, pa sam čak otkrivao koliko sam sam i nemoćan, osjećao sam neopisivo
zadovolјstvo da ih šalјem u svijet i čekam neko rješenje. Tako opsađeni vojskovođa, koji je
ostao bez vojske, šalјe pozive i čeka pomoć.
Treba li i reći da mi to nije pomoglo?
Slomilo je samo šiju pređašnjem muselimu, jer je na moju molbu, da se okonča ovo
bezakonje, stigao valijski defterdar, i, pozvavši muselima na razgovor, otpremio ga pod
stražom u Travnik, gdje je udavlјen.
Okrivlјen sam i za ovu smrt. Za uzvrat, valija me obavezao na poslušnost, koju su mu
ovdje odavno otkazali. Pristao sam, spašavajući se.
Pomišlјao sam da sve ostavim i da se povučem, ali sam znao da je kasno. Srušili bi me
čim bih izašao iza ovog mazgala.
(Znam da pričam prebrzo i smušeno, znam koliko preskačem, ali ne mogu drukčije. Sve
se stislo oko mene, kao obruč, i nemam ni vremena ni strplјenja da pišem polako i pipavo.
Nisam žurio dok sam bio miran, sad trčim, i sabijam, kao da mi je plamen nad glavom. Ne
znam ni zašto pišem, ličim na usamlјenog samrtnika što okrvavlјenim noktom urezuje u
stijenu znak o sebi.)
I Hasan se sve više udalјava. U početku sam mislio da mu je Mula-Jusuf ispričao o
hadži-Sinanudinu, ali sam se uvjerio da je razlog sasvim drugi. Nije ni zbog Dubrovkinje:
pobjegla je od naše oštre zime, i znao je da će je prolјeće vratiti.
Na nesreću, svoju i moju, otišao je po neke rođake u okolini Tuzle, što su u pobuni
stradali, kao i mnogi drugi. Miralaj Osman-beg dobro je obavio svoj posao, pobio, popalio, sa
zemlјe otjerao, poslao u surgun, i svijet je dočekao zimu u velikoj nevolјi. Doveo je te rođake,
žene i djecu, i smjestio ih u svojoj kući. Otada je postao sasvim drugi čovjek, težak,
zamoran, dosadan. Pričao je o raskopanom životu, o zgarištima, nesahranjenim mrtvacima,
i naročito o djeci, pored popalјenih kuća, gladnoj, unezvijerenoj, sa živim strahom u očima
zbog svega što su vidjela.
Nestalo je njegove bezbrižne površnosti, podruglјive lakoće, vedrog časkanja, građenja
mostova od vazdušastih riječi. Uznemireno je govorio samo o toj posavskoj nesreći, i to
nekako mučno, bez ranije igrivosti, zamučeno i otežalo.
Stradalnike, koji su ležali pobijeni pod crnom posavskom zemlјom, ili su se vukli
dalekim putevima u progonstvo, nazivao je samoubicama i bošnjačkim ludama. - Naša
oduševlјenja, govorio je, isto su toliko opasna koliko i naša nerazumnost. Šta su mislili, ako
su išta mislili? Da će izaći na kraj s carskom vojskom, kojoj nije potrebna hrabrost ni
oduševlјenje, jer je naoružana i bezobzirna? Ili su se nadali da će ih ostaviti na miru, kao da
iko može pustiti da se iskra razgori, ma koliko kuća bila trošna? Zar nam već nije dosta
snage što klade valјa i praznog junaštva iza kojeg ostaje samo pustoš? Zar nerazumni očevi
smiju tako da određuju sudbinu svoje djece, ostavlјajući im u amanet patnju, glad, dugo
siromaštvo, strah od svoje sjenke, kukavičluk kroz pasove, ubošku slavu žrtve?
Ili je govorio sasvim drukčije, da ništa toliko ne unižava kao kukavičko pristajanje i
sitničava razumnost. Toliko smo podređeni nečijoj tuđoj volјi, izvan i iznad svoje, da to
postaje naša kob. Najbolјi lјudi, u najbolјim svojim časovima, otimaju se iz te nemoći i
zavisnosti. Nepriznavanje slabosti to je već pobjeda, osvajanje, koje će jednom, u
budućnosti, postati trajnije i prostranije, i onda to nije pokušaj već početak, nije prkos već
samopoštovanje.
Slušao sam i čekao da ga to prođe, jer znam da su kratkotrajna i njegova oduševlјenja i
njegova ogorčenja. Jedna jedina ludost mu je dugotrajna, lјubav prema Dubrovkinji, ali ona
je zaista toliko neobjašnjiva, da je više potreba za lјubavlјu nego sama lјubav. On se ne
ostvaruje, ne prepoznaje, ne smješta u određen prostor; sve pokušava a ništa ne dovršava,
dopuštajući da uvijek bude promašen. Promašiće i u plemenitosti.
Jednom mi je pokazao bogalјa Džemaila, koga su djeca vukla u kolicima, a izbatrgavao
se u svoju terzijsku radnju na dva štapa, vukući sakate osušene noge. Dok je sjedio,
iznenađivao je svakoga lјepotom i snagom, muškim licem, srdačnošću osmijeha, širokim
ramenima, jakim rukama, stasom kao u pehlivana. Ali čim bi ustao, sva bi se ta lјepota
porušila, a prema kolicima se batrgao bogalј koga je bilo nemoguće gledati bez žalјenja.
Obogalјio se sam. U piću je oštrim nožem udarao u svoja stegna, dok nije isjekao sve žile i
mišice, pa je i sad, pijući, zabadao nož u sasušene patrlјke ne dozvolјavajući nikome da mu
priđe, niti je ko mogao da ga savlada, tolika mu je još snaga ostala u rukama. — Džemail je
naša prava slika, bosanska — rekao je Hasan. — Snaga na patrlјcima. Sam svoj krvnik.
Obilјe, bez pravca i smisla.
— Šta smo to onda mi? Lude? Nesrećnici?
— Najzamršeniji lјudi na svijetu. Ni s kim istorija nije napravila takvu šalu kao s nama.
Do juče smo bili ono što danas želimo da zaboravimo. Ali nismo postali ni nešto drugo. Stali
smo na pola puta, zabezeknuti. Ne možemo više nikud. Otrgnuti smo, a nismo prihvaćeni.
Kao rukavac što ga je bujica odvojila od majke rijeke, i nema više toka ni ušća, suviše malen
da bude jezero, suviše velik da ga zemlјa upije. S nejasnim osjećanjem stida zbog porijekla, i
krivice zbog otpadništva, nećemo da gledamo unazad, a nemamo kud da gledamo unaprijed,
zato zadržavamo vrijeme, u strahu od ma kakvog rješenja. Preziru nas i braća i došlјaci, a
mi se branimo ponosom i mržnjom. Htjeli smo da se sačuvamo, a tako smo se izgubili, da
više ne znamo ni šta smo. Nesreća je što smo zavolјeli ovu svoju mrtvaju i nećemo iz nje. A
sve se plaća, pa i ova lјubav. Zar smo mi slučajno ovako pretjerano mekani i pretjerano
surovi, raznježeni i tvrdi, veseli i tužni, spremni uvijek da iznenadimo svakoga, pa i sebe?
Zar se slučajno zaklanjamo za lјubav, jedinu izvjesnost u ovoj neodređenosti? Zar bez
razloga puštamo da život prelazi preko nas, zar se bez razloga uništavamo, drukčije nego
Džemail, ali isto tako sigurno? A zašto to činimo? Zato što nam nije svejedno. A kad nam
nije svejedno, znači da smo pošteni. A kad smo pošteni, svaka čast našoj ludosti!
Zaklјučak je prilično neočekivan, kao što je i cijelo razmišlјanje čudno. Ali je zgodno, jer
može da objasni sve što čovjek učini ili neće da učini. Ja nisam bolovao od te istorijske i
zavičajne bolesti, budući da sam vjerom vezan za vječnu istinu i za široke prostore svijeta.
Nјegovo stanovište je usko, ali se nisam sporio s njim, zato što sam imao važnijih briga, zato
što mi je prijatelј, i zato što sam držao da je misao doduše raskolnička ali bezopasna, jer
guši sama sebe. Čak mi je ponešto objasnila ta izmišlјena muka, koja je neka vrsta
pjesničkog objašnjenja njegove promašenosti, ili opravdavanje velikog pametnog djeteta,
svjesnog da uzalud traći svoj život. U stvari, bogat a pošten, šta je mogao drugo da učini?
Nije sam stekao bogatstvo, pa ga nije ni poštovao, ali nije želio ni da ga se liši. Zato je
vještački namještao da ga život žulјa, izmišlјajući ove male zanimlјive laži, da bi umirio
savjest.
Prevario sam se i u tome, kao i mnogo čemu što se ticalo Hasana.
***
Opet je prošlo dosta vremena kako nisam ništa zabilјežio. Život je postao mučan.
A što je bivao mučniji, sve više sam mislio na Hasanovu sestru. Pamtio sam njen čudni
pogled, i ruku što je odavala tugu. Nije htjela da me pusti u kuću kad sam došao da odbijem
ružne glasove od sebe. Onda sam joj poručio da bih je zaprosio, ako pristaje. Odbila me, bez
objašnjenja. Saznao sam da je zaista trudna. I da iskreno žali za svojim kadijom. Mislio sam
da gleda mojim očima, ona je, izgleda, našla u njemu što niko nije. Ili je bio nježan prema
njoj koliko je bio surov prema svakom drugom, a ona je znala samo za tu njegovu stranu.
Proći će je ta udovička žalost, ali sam se javio prerano. Šteta. Ženidba s njom najbolјe bi me
odbranila od optužbi, a ušao bih u uglednu porodicu koja bi mi postala zaštita. Ali eto, Ajniefendija mi je smetao i iz groba.
Moj dobri Hasan je sasvim poludio. Objašnjavam to time što sve može postati strast što
može ući u lјudski mozak. To nije nikakvo objašnjenje, ali je jedino. Nekoliko puta je odlazio
u Posavinu, obuzet samo svojom mišlјu. Čuo sam da kupuje oduzeta imanja posavskih
pobunjenika. Upitao sam njegovog oca da li je to istina. Starac se smiješio lukavo.
— Istina je, kupujemo. To je dobar posao, prodavaće se jevtino.
— Imaš li novac?
— Imam.
— Zašto onda pozajmlјuješ?
— Sve ti znaš. Hoću da kupim dosta, zato pozajmlјujem. Ovakav posao nisam u životu
napravio.
— Uzimaš sirotinjsko?
— Uzimam.
Smijao se veselo, kao dijete. Ovo će ga podići na noge. I on je pobenavio, iz lјubavi prema
sinu. Uzroci su različiti, ali su poslјediće iste. Uništiće se.
— Ovo će dići bolest sa tebe — smijao sam se i ja, veseo kao i on, veseo kako odavno
nisam bio.
— Osjećam kako prezdravlјam.
— Bićeš zdrav i siromašan. Je li to sreća?
— Biću zdrav i neću imati šta da jedem. Ne znam je li to sreća.
— Ko će te hraniti? Sin ili kćerka? Mogu ti i ja slati tekijsku hranu. I tako se može
živjeti.
— Stajaću u redu pred imaretom.
Smijali smo se, kao šašavi, smijali smo se, kao da je sve to najlјepša šala, kao da je
nešto mudro i korisno. Smijali smo se, zato što se čovjek uništava.
— Zar znaš, lukavče? — pitao me. — Odakle znaš? Zašto ne vjeruješ da pravim dobar
posao?
— Znam. Kako biste vas dvojica mogli učiniti nešto pametno? Naročito kad te sin
nagovorio? Nije pametno, ali je lijepo.
— Jest, sin me nagovorio. Onda je i pametno i lijepo. Da imaš sina, znao bi to.
— Znao bih kako se od gubitaka pravi radost.
— Zar je to malo?
— Nije malo.
Sigurno neće ostati bez ičega, kupujući oduzeta imanja, da bi na njih smjestili rasturenu
sirotinju. Alijagin razbor će odolјeti i svome i sinovlјevom oduševlјenju, ali će šteta biti
velika, jer će se Hasan postarati da učini što više ludosti, kad je već počeo. On sve čini
naglo, u zanosu koji ne traje dugo. Sad je uvjeren da je to jedino što treba da uradi, i dok se
ne zamori, dok mu ne dosadi, a biće to uskoro, natovariće dosta dugova ocu i sebi na vrat.
Nikad nisam imao ništa, i nisam ni želio da imam, ali je moja selјačka krv sačuvala
strah od rasturanja. To je početak bespuća. A ovo je ličilo na pijanstvo, kad čovjek nema
mjere, na prejak zamah i zapalјenu krv, kad je zaustavlјanje teško, na besmisleno
oduševlјenje koje ne sagledava poslјedice, na Džemaila koji se uništava. Pa ipak, iza svega,
što moj razum nije mogao da primi, osjećao sam nekakvo obilјe vedrine i jedva uhvatlјivi
razlog za duboku radost. Zato što je nerazborito, zato što je smiješno, zato što podsjeća na
šalu: hajde da učinimo nešto neobično. Zato što je teško naći objašnjenje.
Otrijezniće se, sigurno, kad sve prođe, i vidjeće kako im je plemenitost skupa. Ali će sve
postati toliko lijepo, da neće imati prilike za kajanje. Biće zaslijeplјeni ponosom zbog pohvala
lјudi, koje to ne stoji ni jednog jedinog groša.
***
A ja sam sve više uviđao da je vlast težak i složen posao. Baktao sam se sa mučnim
stvarima, branio se i napadao, kopao rukama i nogama da se održim, zadavao i trpio strah,
osjećao kako sa teškoćama i moja moć postaje sve veća, jer više nisam morao da
odmjeravam udarce, ali sam s čudnom sjetom i neobjašnjivom zavišću mislio na Hasanovo
lice, na radost s kojom se odricao sigurnog oslonca, na nadu koju je probudio u srcima
lјudi. Nije mnogo ozbilјno, a opet, liči na nekakvu nesagledanu mogućnost.
Onda se desilo nekoliko važnih događaja.
(Da sam dokoniji, kao nekad, osjećao bih potrebu i zadovolјstvo da razmišlјam o tome
kako su u stvari slični ostalima, a postali su važni zato što se tiču određenih lјudi, i onda
nisu važni događaji sami po sebi, već po zanimanju kojim ih izdvajamo između drugih. Ili
nešto slično. Ima nekog posebnog uživanja u tom raspredanju, kao da smo iznad stvari. Sad
sam ogrezao u njima, i stižem samo da ih zabilјežim.)
U Posavini, na dan kad je zakazana prodaja oduzetih imanja, Hasan je naišao na
neočekivanu prepreku. Telal je objavio da će vezirov čovjek, u ime vezira, kupiti sve, a to je
bilo isto što i naređenje da niko ne ulazi u nadmetanje. Ali to je bila prepreka prema mojim
shvatanjima, prema Hasanovim nije. Ne obazirući se na vezirovu želјu, kupio je nekoliko
imanja, ostalo, ogromnu većinu, uzeo je vezirov zastupnik, za badihava. Hasan je ostavio i
novac da se koliko-toliko poprave kuće, i da se kupi hrana porodicama koje će se tu
nastaniti, i vratio se u kasabu, zadovolјan.
— Šta ti je trebalo da se zavađaš s vezirom? — upitao sam ga, šaleći se, jer nisam
vjerovao da će vezirova srdžba trajati dugo. — Zar se zaista nikoga ne bojiš?
Odgovorio je starac. Polako je hodao po sobi, ogrnut ćurakom:
— Boga malo, sultana nimalo, a vezira ko dorata moga.
— Zašto bih se bojao? — rekao je Hasan, vraćajući mi džilit. — Imam tebe. Valјda bi me
zaštitio.
— Bolјe je da ti ničija zaštita ne zatreba.
— Derviš nikad ne odgovara izravno — nasmijao se starac.
Hasan je odgovorio ozbilјno:
— Ima pravo. Bolјe da mi ničija zaštita ne zatreba. Da sam sebi budem zaštita. Nije
pravo da prijatelјa opterećujem nevolјama koje sam stvaram. Ko ne umije da pliva, ne treba
da skaće u vodu, nadajući se da će ga neko izvući.
— Ali ne bi bio prijatelј ako ga ne bi izvukao. Ti prijatelјstvo shvaćaš kao slobodu, ja kao
obavezu. Moj prijatelј je isto što i ja. Čuvajući njega, čuvam sebe. Zar treba da to kažem?
— Ne treba. A otac produžava uzaludan razgovor, da ne bih ispričao šta mi je učinio.
Znaš li da je sakrio od mene zlato? Hilјadu dukata! Našao sam ih kad sam se vratio, u
sanduku, pod klјučem.
— Sam sam ti rekao.
— Rekao si kad je bilo kasno.
— Zašto bih krio? I od koga? Tvoje je, čini šta hoćeš. Neću u grob ponijeti.
Halal mu kost, starca još služi pamet!
— Pa i da sam sklonio, zar je to kakvo zlo? Ali nisam, zaboravio sam. Zar je to čudno za
staračku pamet?
Po nevelikoj upornosti, po smiješku s kojim je primao starčevu naivnu odbranu, ne
trudeći se čak da iznudi neko uvjerlјivije objašnjenje, po obostranoj vedroj trpelјivosti s
kojom se tobožnji spor rješavao, rekao bih da ni Hasan nije nezadovolјan što se tako desilo. I
za dušu je učinjeno, i dukati su ostali. A ni porodica im više ne smeta u kući.
Ali svejedno, drugi ne daju ni toliko. A ovakva plemenitost, s mjerom, možda i sa
žalјenjem, nekako mi je bliža i prisnija. Više je lјudska, ima granicu koju mogu da sagledam.
Ne plaši me samoubilaštvom, ne vrijeđa neodmjerenošću. Neuračunlјiva štedrost je
rasipnost djeteta koje daje sve, jer ne zna vrijednost ničemu.
Na drugi dan ramazanskog Bajrama došao je u tekiju Piri-Vojvoda, koji je pazio na
kretanje sumnjivih lјudi, a za njega je to cio svijet, i predao mi pismo Dubrovčanina Luka,
Hasanovog prijatelјa, upućeno dubrovačkom senatu. Bilo je kod dubrovačkih trgovaca koji
su jutros otišli iz kasabe s tovarima robe.
— Zašto si ovo uzeo?
— Pročitaj, pa ćeš vidjeti zašto sam uzeo.
— Je li važno?
— Pročitaj, pa ćeš vidjeti je li važno.
— Gdje su trgovci?
— Otišli su. Pročitaj, pa mi kaži je li trebalo da odu.
Sam mi je đavo natovario na vrat ovog čovjeka, glupog, upornog, nepodmitlјivog,
sumnjičavog, koji je sigurno i svoju vlastitu majku pratio podozrivim pogledom. Ne
razumijevajući ništa a okrivlјujući svakoga za sve, zatrpavao me prijavama, pamteći ih i
raspitujući se za svaku kako je riješena. Pola nevolјa, a bilo ih je dosta, dolazilo mi je od
njega, i već sam počeo misliti, smatrajući ga božijom kaznom, da svako ima svoga PiriVojvodu. Samo je moj bio najteži. Sumnjao sam i da mi je namjerno podmetnut, kao
potčinjeni koji će me nadzirati, i izbor je bio savršen. Nije bio ničiji čovjek, i nije služio
nikome osim svojoj gluposti, a to je bilo dovolјno da me tri puta dnevno istjera iz kože. Sam
je, međutim, bio neranjiv. Uzalud sam pokušavao da ga urazumim, u početku, poslije sam
klonuo. Jedva me slušao, visoko dignute glave, ohol i prezriv, ili iskreno začuđen,
sumnjajući u moju pamet i u moju ispravnost, i mučeći me i dalјe svojom nepodnošlјivom
savjesnošću. Ostalo mi je da ga zadavim, kad jednom pobjesnim, ili da pobjegnem glavom
bez obzira, kad više ne mognem da izdržim. Najgore je što si mogao naći hilјadu razloga da
ga nazoveš budalom, ali nijedan da ga proglasiš nepoštenim. U njemu je bjesnilo načelo
neke nakazne pravde i strasne želјe da se kazne svi lјudi, za što bilo, i sva moja oštrina bila
mu je nedovolјna. Drugi su me optuživali zbog surovosti, on mi je zamjerao zbog
popustlјivosti. Neprijatelјi su prihvatili i jedno i drugo.
Ispričao je kako su hajduci napali dubrovačke trgovce pod planinom, i dok su ih odbili,
pobjegao im je jedan konj, i bježeći prema kasabi, okrenuo u neko selo. Dubrovčani su ga
uzalud tražili, i otišli su ne našavši ga, jer im se žurilo da planinu pređu za dana. PiriVojvoda je saznao za konja i odmah ga pronašao, natjeravši selјake da vrate sve što su uzeli,
a vjerujem da bi mu dali i svoje a ne tuđe. Tako je našao i pismo, i odnio ga sarafu
Salomonu, da mu ga pročita, jer nije znao latinicu.
Zavrtjelo mi se u glavi od te zapletene priče i od tog jedva uhvatlјivog događanja, na koje
bi svaki pametan čovjek samo odmahnuo rukom, a Piri-Vojvoda je tjerao do kraja, jureći
sjenke, i istjerao špijunski izvještaj!
Stajao je preda mnom i čekao. Pročitao sam pismo i saznao što sam znao i ranije, da
stranci pišu o onome što vide i čuju u tuđoj zemlјi, i svi to znaju i svi to čine, a opet se svi
zgranjavaju kad se uhvati. Pročitao sam, i odahnuo: nije pisalo ništa o Hasanu što bi moglo
baciti ma kakvu sumnju na njega, ni o meni, što bi me moglo uvrijediti.﻿POSVETA
Prahu Oca Srbije
Nek se ovaj vijek gordi nad svijema vjekovima,
on će era biti strašna ljudskijema koljenima.
U nj se osam blizanacah u jedan mah iznjihaše
iz kolevke Belonine, i na zemlji pokazaše:
Napoleon, Karlo, Bliher, knez Velington i Suvorov.
Karađorđe, bič tirjanah, i Švarcenberg i Kutuzov.
Arei je, strava zemna, slavom bojnom njih opio
i zemlju im za poprište, da se bore, naznačio.
Iz grmena velikoga lafu izać trudno nije,
u velikim narodima geniju se gnj'jezdo vije:
ovde mu je pogotovu materijal k slavnom djelu
i trijumfa dični v'jenac, da mu krasi glavu smjelu.
Al' heroju topolskome, Karađorđu besmrtnome,
sve prepone na put bjehu, k cilju dospje velikome:
diže narod, krsti zemlju, a varvarske lance sruši,
iz mrtvijeh Srba dozva, dunu život srpskoj duši.
Evo tajna besmrtnika: dade Srbu stalne grudi;
od viteštva odviknuta u njim lafska srca budi.
Faraona istočnoga pred Đorđem se mrznu sile,
Đorđem su se srpske mišce sa viteštvom opojile!
Od Đorđa se Stambol trese, krvožedni otac kuge,
sabljom mu se Turci kunu - kletve u njih nema druge.
. . . . . . . . . . . . . . . . . . . .
. . . . . . . . . . . . . . . . . . . .
. . . . . . . . . . . . . . . . . . . .
Da, viteza sustopice tragičeski konac prati:
tvojoj glavi bi suđeno za v'jenac se svoj prodati! 
. . . . . . . . . . . . . . . . . . . .
. . . . . . . . . . . . . . . . . . . .
. . . . . . . . . . . . . . . . . . . .
Pokoljenja djela sude, što je čije daju svjema!
Na Borise, Vukašine, opšta grmi anatema,
gadno ime Pizonovo ne sm'je kaljat mjesecoslov,
za Egista uprav sliči grom nebesni, sud Orestov.
. . . . . . . . . . . . . . . . . . . .
. . . . . . . . . . . . . . . . . . . .
. . . . . . . . . . . . . . . . . . . .
Nad svijetlim tvojim grobom zloba grdna bljuva tmuše,
al nebesnu silnu zraku što ć' ugasit tvoje duše?
Plačne, grdne pomrčine - mogu l' one svjetlost kriti?
Svjetlosti se one kriju, one će je raspaliti.
Plam će, vječno životvorni, blistat Srbu tvoje zublje,
sve će sjajni i čudesni u vjekove bivat dublje.
. . . . . . . . . . . . . . . . . . . .
. . . . . . . . . . . . . . . . . . . .
. . . . . . . . . . . . . . . . . . . .
Zna Dušana rodit Srpka, zna dojiti Obiliće,
al heroje ka Požarske, divotnike i plemiće,
gle, Srpkinje sada rađu... Blagorodstvom Srpstvo diše...
Bježi, grdna kletvo, s roda - zavjet Srbi ispuniše!
U Beču na Novo ljeto 1847. goda
Sočinitelj
Lica
Vladika Danilo
Iguman Stefan
Serdar Janko Đurašković
Serdar Radonja
Serdar Vukota
Serdar Ivan Petrović
Knez Rade, brat vladike Danila
Knez Bajko
Knez Rogan
Knez Janko
Knez Nikola
Vojvoda Draško
Vojvoda Milija
Vojvoda Stanko (Ljub.)
Vuk Raslapčević
Vukota Mrvaljević
Vuk Tomanović
Mnozina
Bogdan Đurašković
Vuk Mićunović
Vuk Mandušić
Vuk Lješevostupac
Pop Mićo
Vojvoda Batrić
Tomaš Martinović
Obrad
Kavazbaša Ferat Začir
Ridžal Osman
Jedna baba
Lica koja pjesnik nije bio unio u spisak:
Vuk Marković, jedan Cuca, jedan vojnik, drugi vojnik,
svat Crnogorac, svat Turčin, đače, đaci.
Skupština uoči Trojičina dne na Lovćenu
Gluho doba noći, svak spava.
Vladika Danilo (sam sobom)
Viđi vraga su sedam binjišah,
su dva mača a su dvije krune,
praunuka Turkova s Koranom!
Za njim jata prokletoga kota,
da opuste zemlju svukoliku
ka skakavac što polja opusti!
Francuskoga da ne bi brijega,
aravijsko more sve potopi!
San pakleni okruni Osmana,
darova mu lunu ka jabuku.
Zloga gosta Evropi Orkana!
Vizantija sada nije drugo
no prćija mlade Teodore;
zvijezda je crne sudbe nad njom.
Paleolog poziva Murata
da zakopa Grke sa Srbima.
Svoju misli Branković s Gertukom.
Muhamede, to je za Gertuku!
Sjem Azije, đe im je gnjijezdo,
vražje pleme pozoba narode -
dan i narod, kako ćuku tica:
Murat Srpsku, a Bajazit Bosnu,
Murat Epir, a Muhamed Grčku,
dva Selima Cipar i Afriku.
Svaki nešto, ne ostade ništa;
strašilo je slušat što se radi!
Malen svijet za adova žvala,
ni najest ga, kamoli prejesti!
Janko brani Vladislava mrtva;
što ga brani, kad ga ne odbrani?
Skenderbeg je srca Obilića, 
al' umrije tužnim izgnanikom. -
A ja što ću, ali sa kime ću?
Malo rukah, malena i snaga,
jedna slamka među vihorove,
sirak tužni bez nigđe nikoga...
Moje pleme snom mrtvijem spava,
suza moja nema roditelja,
nada mnom je nebo zatvoreno,
ne prima mi ni plača ni molitve;
u ad mi se svijet pretvorio,
a svi ljudi pakleni duhovi.
Crni dane, a crna sudbino!
O kukavno Srpstvo ugašeno,
zla nadživjeh tvoja svakolika,
a s najgorim hoću da se borim!
Da, kad glavu razdrobiš tijelu,
u mučenju izdišu členovi...
Kugo ljudska, da te Bog ubije!
Ali ti je malo po svijeta
te si svojom zlošću otrovala,
no si otrov adske svoje duše
i na ovaj kamen izbljuvala?
Mala ti je žertva sva Srbija
od Dunava do mora sinjega?
Na tron sjediš nepravo uzeti,
ponosiš se skiptrom krvavijem;
huliš Boga s svetoga oltara,
munar dubi na krst razdrobljeni!
Ali sjenku što mu šće trovati
te je u zbjeg sobom uniješe
među gore za vječnu utjehu
i za spomen roda junačkoga?
Već je u krv ona prekupata
stoput tvoju, a stotinu našu!
Viđi posla cara opakoga,
koga đavo o svačemu uči:
"Crnu Goru pokorit ne mogu
ma nikako da je sasvim moja;
s njima treba ovako raditi..."
Pa im poče demonski mesija
lažne vjere pružat poslastice.
Bog vas kleo, pogani izrodi,
što će turska vjera među nama?
Kuda ćete s kletvom prađedovskom?
Su čim ćete izać pred Miloša
i pred druge srpske vitezove, 
koji žive doklen sunca grije? -
Kad današnju premislim vijeću,
raspale me užasa plamovi:
isklati se braća među sobom,
a krvnici, jaki i opaki -
zatrijeće sjeme u odivu.
Grdni dane, da te Bog ubije,
koji si me dao na svijetu!
Čas proklinjem lanski po sto putah
u koji me Turci ne smakoše,
da ne varam narodnje nadanje.
Vuk Mićunović leži blizu vladike; pritajio se kao da spava, ali sve čuje divno.
Vuk Mićunović
Ne, vladiko, ako Boga znadeš!
Kakva te je spopala nesreća
teno kukaš kao kukavica
i topiš se u srpske nesreće?
Da li ovo svetkovanje nije
na komu si sabra Crnogorce
da čistimo zemlju od nekrsti?
I bez toga ovo nam je slava,
na koju se vrsni momci kupe
sposobnosti svoje da kušaju,
silu mišce i brzinu nogah;
strijeljanjem da se nadmašaju
i sječenjem u opkladu plećah;
da slušaju božju leturđiju
i da vode kolo oko crkve -
da viteštvom prsa nabrecaju.
To je tamjan sveti junacima,
to gvozdeni srca u momcima!
Turi takve razgovore crne!
Ljudi trpe, a žene nariču;
nema posla u plaha glavara!
Ti nijesi samorana glava:
vidiš ove pet stotin momčadi,
koje čudo snage i lakoće
u njih danas ovđe vidijesmo?
Viđaše li kako strijeljaju,
ka se grada vješto izigraše,
kako hitro grabljahu kapice?
Tek što vučad za majkom pomile,
igrajuć se strašne zube svoje
već umiju pod grlom ostriti; 
tek sokolu prvo perje nikne,
on ne može više mirovati,
nego svoje razmeće gnijezdo,
grabeć slamku jednu i po jednu
s njom put neba bježi cijučući.
Sve je ovo nekakva nauka!
Bez momčadi ove te su ovđe
šest putah je jošt ovliko doma;
njina sila, to je tvoja sila.
Dokle Turci sve njih savladaju
mnoge će se bule ocrniti;
borbi našoj kraja biti neće
do istrage turske ali naše...
Nada nema pravo ni u koga
do u Boga i u svoje ruke;
nadanje se naše zakopalo
na Kosovo u jednu grobnicu.
U dobru je lako dobro biti,
na muci se poznaju junaci!
Iznijeli su krste s Lovćena navrh Crkvine, pa su po vrhu sjeli, gađaju puškama i broje kolika
puta koja odjekne.
Serdar Janko Đurašković
Čudne puške, valja mušku glavu!
đe s' poda mnom jalove oblaci,
al' ovoga čuda jošt ne viđeh!
Vidite li, ako boga znate,
koliko je mora i primorja,
ravne Bosne i Hercegovine,
Arbanije upravo do mora,
koliko je naše Gore Crne,
sve je oblak pritiska jednako,
svud se čuje jeka i grmljava,
svud ispod nas munje sijevaju,
a nas jedne samo sunce grije.
I dosta je dobro primarilo
ka je ovo brdo vazda hladno.
Obrad
Viđeste li čudo i znamenje
ka se dvije munje prekrstiše?
Jedna sinu od Koma k Lovćenu,
druga sinu od Skadra k Ostrogu,
krst od ognja živa napraviše.
Oh, divan li bješe pogledati!
U svijet ga jošt nije takvoga
ni ko čuo niti ko vidio.
Pomoz, Bože, jadnijem Srbima,
i ovo je neko znamenije!
Vuk Raslapčević
Na što mjeriš džeferdarom, Draško?
Vojvoda Draško
Hoćah ubit jednu kukavicu,
a ža mi je fišek oštetiti.
Vuk Raslapčević
Nemoj Draško, tako ti života!
Ne valja se biti kukavica...
Ali ne znaš, rđa te ne bila,
da su one šćeri Lazareve?
Stade velika graja navrh Crkvine, na sjevernoj strani više jezera.
Serdar Vukota
Što grajete, koji su vi jadi,
a evo ste gori nego đeca!
Vukota Mrvaljević
Doleće ni jato jarebicah,
i svakoju živu uhvatismo.
Stoga graja stade među nama.
Svi iz grla poviču:
Puštite ih, amanat vi boži,
jere ih je nevolja nagnala,
a ne biste nijednu hvatali.
Utekle su k vama da uteku,
a nijesu da ih pokoljete.
Pustiše jarebice, i vratiše se s krstima otkuda su ih i digli.
Skupština o Malome Gospođinu Dne na Cetinju, pod
vidom da mire neke glave
Glavari su se makli na stranu, a narod kolo vodi.
Kolo
Bog se dragi na Srbe razljuti
za njihova smrtna sagrešenja.
Naši cari zakon pogaziše,
počeše se krvnički goniti,
jedan drugom vadit oči žive;
zabaciše vladu i državu,
za pravilo ludost izabraše.
Nevjerne im sluge postadoše
i carskom se krvlju okupaše.
Velikaši, proklete im duše,
na komate razdrobiše carstvo,
srpske sile grdno satriješe;
velikaši, trag im se utro,
raspre sjeme posijaše grko,
te s njim pleme srpsko otrovaše;
velikaši, grdne kukavice,
postadoše roda izdajice.
O prokleta kosovska večero,
kud ta sreća da grdne glavare 
sve potrova i trag im utrije;
sam da Miloš osta na srijedi
sa njegova oba pobratima,
te bi Srbin danas Srbom bio!
Brankoviću, pogano koljeno,
tako li se služi otačastvu,
tako li se cijeni poštenje?
O Miloše, ko ti ne zavidi?
Ti si žertva blagorodnog čuvstva,
voinstveni genij svemogući,
grom stravični te krune razdraba!
Veličastvo viteške ti duše
nadmašuje besmrtne podvige
divne Sparte i velikog Rima;
sva viteštva njina blistatelna
tvoja gorda mišca pomračuje.
Šta Leonid oće i Scevola
kad Obilić stane na poprište?
Ova mišca jednijem udarom
prestol sruši a tartar uzdrma.
Pade Miloš, čudo vitezovah,
žertvom na tron biča svijetskoga.
Gordo leži veliki vojvoda
pod ključevma krvi blagorodne,
ka malopred što gordo iđaše,
strasnom mišlju prsih nadutijeh,
kroz divjačne tmuše azijatske,
gutajuć ih vatrenim očima;
ka malopred što gordo iđaše
k svetom grobu besmrtnog života,
prezirući ljudsko ništavilo
i pletenje bezumne skupštine.
Bog se dragi na Srbe razljuti:
sedmoglava izide aždaja
i satrije Srpstvo svekoliko,
klevetnike grdne i klevetu.
Na razvale carstva junačkoga
zasja sveta Miloševa pravda,
okruni se slava vjekovječno
Miloševa oba pobratima
i lijepe kite Jugovićah.
Srpskoj kapi svud ime pogibe.
Postadoše lafi ratarima,
isturči se plahi i lakomi -
mlijeko ih srpsko razgubalo!
Što uteče ispod sablje turske, 
što na vjeru pravu ne pohuli,
što se ne hće u lance vezati,
to se zbježa u ove planine
da ginemo i krv prolivamo,
da junački amanet čuvamo,
divno ime i svetu svobodu.
Sve su naše glave izabrane!
Momci divni, isto ka zvijezde;
što su dosad ove gore dale,
svi padali u krvave borbe,
pali za čest, ime i svobodu.
I naše su utirali suze
vješti zvuci divnijeh gusalah.
Proste naše žertve svekolike
kad je naša tvrda postojbina
sile turske nesita grobnica.
Što je ovo evo neko doba
te su naše gore umučale,
ne razležu ratnijem klicima?
Počinu ni rđa na oružje,
ostade ni zemlja bez glavarah.
Nekršću se fore usmrđeše...
Ujedno su ovce i kurjaci,
združio se Turčin s Crnogorcem,
odža riče na ravnom Cetinju!
Smrad uhvati lafa u kljusama,
zatrije se ime crnogorsko,
ne ostade krsta od tri prsta!
Vojvoda Milija
Čujete li kolo kako pjeva?
Ka je ona pjesna izvedena,
iz glave je cijela naroda.
I imaju razlog Crnogorci
na nas dići prokletu gomilu.
Ne smijemo ništa započeti
što bi narod k viteštvu zažeglo,
što bi svete kosti prađedovske
ogranulo, da u grob igraju, -
a ka guske sve nešto ćukamo.
Udri vraga, ne ostav mu traga,
ali gubi obadva svijeta!
Vojvoda Stanko (Ljubotinjanin)
Imaš razlog, vojvoda Milija.
I dabogda trag nam se zatro
kad pod ovom živjeli maramom!
Što će đavo u kršćenu zemlju?
Što gojimo zmiju u njedrima?
Kakva braća, ako Boga znate,
kada gaze obraz crnogorski,
kada javno na krst časni pljuju!
Serdar Ivan
Što bi ovo te jošt ne dođoše
Ozrinići, naši krajičnici?
A bez njih se poslovat ne može;
najedno se bolje razbiramo.
Vojvoda Milija
Otišli su na stanak Turcima
da nekakvo roblje mijenjaju;
ema sam im posla poklisara:
tek se vrate, da ovamo idu,
da hitaju da ne dangubimo,
e ovome već trajanja nije.
Dođoše i Ozrinići
Vuk Tomanović
Koje jade dangubite, ljudi?
Pogibosmo ovđe čekajući,
nestade ni arča u torbice,
a duhana nesta u toboce;
vrat iskrivih uz polje gledeći
da ako se niz njeg' pomolite.
Serdar Vukota
Hitali smo da prijed dođemo,
ma nikako ne mogasmo brže:
no Pecirep i stari Baleta
sakupili dvadest tridest drugah,
pa u dugu s četom zapadnuli,
dočekali karvan od Nikšićah;
pokolji se na drum sa Turcima,
četrnaest posjeci Turakah
i uzmi im sedamdeset konjah 
i dvije tri uhvati robinje.
Pa ni dođe knjiga od Nikšićah,
i u knjizi deset pobratimstvah
na Poljane da se sastanemo,
da im damo roblje na otkupe;
pa smo bili na stanak Turcima,
stoga smo se malo zadocnili.
Knez Bajko
Što zboraše Hamza i Nikšići?
Šćaše li im mila vjera biti
da izdižu mirno u Rudine?
Serdar Vukota
To znaš, Bajko, bi im mila bila,
od dobra se jošt bježalo nije.
Ka ne žele Turci dobrovanje,
da u miru raširuju ovce?
Knez Rogan
Riječanja bi li među vama
oko roblja al' oko drugoga?
Knez Janko
Bi, Rogane, grdna razgovora!
Da li ne znaš Turke od Nikšićah?
U malu se dlanu ne isklasmo,
da pas pasu dovijek kažuje
za krvavo naše sastavanje.
Vuk Marković
A s česa se to malo svadiste?
Ko najprvi smuti na sastanku?
Knez Janko
Ka iz ruge to bi u početku.
Vuk Mandušić i Vuk Mićunović
započeše s Hamzom kapetanom
oko vjere nešto popovati;
dok odjednom oni zagustiše, 
uljegoše u krupne riječi.
reče Hamza Mićunović-Vuku:
"Ja sam bolji, čuj, Vlaše, od tebe,
bolja mi je vjera nego tvoja!
Hata jašem, britku sablju pašem,
kapetan sam od careva grada,
u njem vladam od trista godinah;
đed mi ga je na sablju dobio
đe su carstvo sablje dijelile,
te mu tragu osta za gospodstvo."
Raspali se Mićunović Vuče,
pa se Hamzi poprimače blizu:
"Kakvo Vlaše, krmska poturice!
Đe izdajnik bolji od viteza?
Kakvu sablju kažeš i Kosovo?
Da l' na njemu zajedno ne bjesmo,
pa ja rva i tada i sada?
Ti izdao prijed i poslijed,
obrljao obraz pred svijetom,
pohulio vjeru prađedovsku,
zarobio sebe u tuđina!
Što se hvališ gradom i gospodstvom -
svi gradovi što su do nas turski,
jesam li ih opsuo mramorjem,
te nijesu za ljude gradovi
no tavnice za nevoljne sužnje?
Bič sam božji ja spleten za tebe,
da se stavljaš što si uradio!"
Mnozina
Mićunović i zbori i tvori!
Srpkinja ga jošt rađala nije
od Kosova, a ni prijed njega...
Knez Janko
Jošt nijesam lijepo kazao
oko šta se na stanak poklasmo.-
Utrkmismo Vuka s kapetanom.
Znate našu momčad ozrinićku:
đe god dođu, svud zameću šalu.
Vrag donio na sastanak bješe
i staroga odžu Brunčevića;
i u njega nekakva šišana,
lakat u njoj bješe al' ne bješe. 
Objesio pušku o ramenu,
pa čepuka, tamo i ovamo,
po poljani kao svi ostali;
a odovud neki od našijeh,
umimogred, pokraj odže mini
i tisni mu od lakta rožinu
njegovojzi u grlić šišani.
Bože jedan, tri stotine drugah,
sve popada mrtvo od smijeha!
A odža se čudi šetajući
što se radi od toliko ljudih,
dokle viđe u pušku rožinu.
Tu se odmah pomutismo grdno,
pobismo se ognjem iz pušakah;
napravismo petnaest nosilah,
šest našijeh, devet njihovijeh.
Bogdan Đurašković
Vrijeme je da se okupimo,
vrijeme je da što uglavimo.
Naš se posa svuda proćukao.
Kad opaze braća nekršćena,
neće oni ka mi rastezati.
Serdar Radonja
Svak je doša ko je od potrebe,
al' nijesu pet Martinovićah.
I nije im bez neke nevolje,
a bez njih se nikako ne može.
Knez Bajko
Hajte, ljudi, da što poslujemo,
ali doma hajte da idemo,
da se s nama đeca ne rugaju;
pa s Turcima kako koji može,
a ja znadem, đe mi šake padne.
A evo smo kao oni miši
te za mačku zvono pripravljahu.
Dođoše Martinovići
Vuk Mićunović
Evo i vi, već se načekasmo! 
A evo se, ljudi, okupljamo
ka svatovi, pjani što se priča.
To je vama doista sramota,
jer je vama ponajbliže doći.
Tomaš Martinović
Nemoj, Vuče, i ostala braćo!
Davno bismo na sastanak došli,
no se nešto ružno dogodilo,
te smo vi se malo odocnili.
Knez Rogan
Je li vino goste posvadilo,
ka je vama ovo krsno ime?
Tomaš Martinović
Nije svađe među goste bilo,
no ni Turci ženu ugrabiše.
Vuk Mićunović
Kakvu ženu, rugaš li se zbilja?
Danu pričaj što se dogodilo,
a ne boj se, svak će te slušati;
takve posle svako rado sluša.
Tomaš Martinović
Pričaću vi za toga đavola.
Mi igrasmo u kolu s gostima,
ređasmo se naokolo vinom,
dokle puška izviše Pišteta
puče jedna, i čovjek pokliče:
Ko je vitez, ko je dobri junak!
Povede se roblje crnogorsko!
Pokliči se onoj narugasmo:
kakvo roblje sasred Gore Crne!
Pjan, rekosmo, pa misli da poje.
Dokle dvije jedna iza druge:
cik! cic! i opet, izdušit ne daše;
i klikuje čovjek kao prijed.
Ono nije bez nekakve muke!
Ugrabismo puške, potrčasmo. 
Kad onamo, imaš što viđeti:
Mujo Alić, turski kavazbaša,
odveo nam Ružu Kasanovu
i uteka s bratom najmlađijem.
Evo ima više no godina
otka nešto među sobom glave.
Ali ko bi moga pomisliti
da će uzet Srpkinja Turčina?
Knez Rogan
Ćud je ženska smiješna rabota!
Ne zna žena ko je kakve vjere;
stotinu će promijenit vjerah
da učini što joj srce žudi.
Tomaš Martinović
Nijesam vi sve jošt iskazao.
Kuku onoj duši zadovijek
te je Ruži narok izgubila,
te je dala Ružu za Kasana,
zatvorila vilu u tavnicu,
jere je Kasan bruka nevaljala.
I čujte me dobro, Crnogorci:
trag po tragu meni poginuo,
da je bješe Srbin ugrabio
ako hoćah glave obratiti,
ta nevolja kako me boljela!
Ema kad čuh e ode u Turke,
već kud kamo ne bi razmicanja,
no za njima u potoč pođosmo.
Na Simunji stigosmo svatove,
te ubismo obadva Alića,
a kroz Turke nesrećnu nevjestu.
Tu smo grdno obraz ocrnili
i od Boga dio izgubili.
Knez Janko
Bože dragi, čudna dogovora!
Bi li ovo đeca poslovala?
Ne smijemo činit što činimo,
ne smijemo javit što je javno;
neke misli na vrat tovarimo
ka da posla do mislit nemamo, 
ka da činit što treba ne znamo.
Kad sam gode mnogo razmišljava,
vazda mi se posa povukova.
Ko razgađa, u nas, ne pogađa.
Vladika Danilo viđe da su se okupili svi, pa i on iziđe među njih.
Vuk Mićunović
Ne drži nas ovako, vladiko,
no otršaj ovoliko ljudstva.
Svako gleda što će čut od tebe,
a ti si se nešto zamrsio:
nit' što zboriš niti nas otršaš,
u obraz si kao zemlja doša;
sam se šetaš poljem bez nikoga,
nit' što jedeš niti zaspat možeš.
krupno nešto učiš u pameti, -
zbili ti se snovi na Turčina, -
a ja zebem od mnogo mišljenja.
Vladika Danilo
Slušaj, Vuče, i ostala braćo!
Ništa mi se nemojte čuditi
što me crne rastezaju misli,
što mi prsa kipe sa užasom.
Ko na brdo, ak' i malo, stoji
više vidi no onaj pod brdom;
ja poviše nešto od vas vidim -
to je sreća dala al' nesreća.
Ne bojim se od vražjega kota,
neka ga je ka na gori lista,
no se bojim od zla domaćega.
Bijesna se bratstva isturčila;
tek domaće napadnemo Turke,
svoj svojega nikad puštat neće;
razluči se zemlja na plemena,
krvava se isklati plemena,
vrag đavolu doći u svatove
te svijeću srpsku ugasiti!
Zlo se trpi od straha gorega.
ko se topi hvata se za pjenu;
nad glavom se nadodaju ruke!
Knez Rade (brat vladičin)
Što se mrči kada kovat nećeš?
Što zbor kupiš kad zborit ne smiješ?
Priđe si im s koca utekao,
dabogda im skapa na čengele!
Žališ nešto, a ne znaš što žališ;
s Turcima ratiš, a Turke svojakaš,
domaćima tobož da s' umiliš,
a jednako, nemoj se varati!
Kako bi im zapa, da te mogu,
glavu bi ti onaj čas posjekli
al' ti živu ruke savezali
da te muče, da srce naslade.
Vrana vrani oči ne izvadi;
brat je Turčin svud jedan drugome.
Nego udri dokle mahat možeš,
a ne žali ništa na svijetu!
Sve je pošlo đavoljijem tragom,
zaudara zemlja Muhamedom.
Vojvoda Batrić (knezu Radu)
Imaš razlog, ali ne toliko.
To se moglo sve ljepše kazati,
da mu tako rane ne vrijeđaš
i grkom ga ne otruješ tugom.
Svi muče, niko ni u nos.
Noć je mjesečna; sjede oko ognjevah i kolo na Veljem guvnu poje.
Kolo
Čašu meda jošt niko ne popi
što je čašom žuči ne zagrči;
čaša žuči ište čašu meda,
smiješane najlakše se piju.
Beg Ivanbeg, junačko koljeno,
boraše se kao laf s Turcima
na sve strane u gore krvave.
Polu zemlje Turci mu uzeše,
no pošto je svu obliše krvlju
i pošto mu brata izgubiše,
zmaja ljuta vojvodu Uroša,
na širokom polju Ćemovskome.
Žali Ivan brata jedinoga:
žalije mu vojvode Uroša
no obadva da izgubi sina;
žalije mu vojvode Uroša 
no svu ovu zemlju što je izgubio;
žalije mu vojvode Uroša
nego oči da je izgubio, -
da bi oči za brata Uroša!
Junaku se češće putah hoće
vedro nebo nasmijat grohotom.
Ivan časom nazdravi osvete,
svetim pićem, Bogom zakršćenim.
B'jele vlase niz pleći prosuo,
b'jela brada vije do pojasa;
ruke stare, u njih mač i koplje,
krvave mu ruke i oružje;
koracima broji tursko trupje,
skače starac kako hitro momče.
Bože dragi, da ga san ne vara
te ovako starac uzletio?
Sreća se ja stara probudila:
u Karuče, na kraju Crmnice,
od petnaest hiljadah Turakah
ne pustiše živa nijednoga;
i danas je pobjeno mramorje
divne slave Crnojević-kneza.
Bog da prosti Uroševu dušu!
Krasne žertve što joj učiniše.
Vuk Mićunović
Bez muke se pjesna ne ispoja,
bez muke se sablja ne sakova!
Junaštvo je car zla svakojega,
a i piće najslađe duševno,
kojijem se pjane pokoljenja.
Blago tome ko dovijek živi,
imao se rašta i roditi!
Vječna zublja vječne pomrčine
nit' dogori niti svjetlost gubi.
Vladika Danilo (među svima kao da je sam)
Đe je zrno klicu zametnulo,
onde neka i plodom počine.
je li instinkt al' duhovni vođa,
Ovde ljudsko zapire poznanje!
Vuk na ovcu svoje pravo ima
ka tirjanin na slaba čovjeka.
Al' tirjanstvu stati nogom za vrat, 
dovesti ga k poznaniju prava,
to je ljudska dužnost najsvetija!
Ako sablju poljubiš krvavu
i zaploviš u noćne valove,
sljeduje ti prahu svetkovanje.
Žrec Evrope s svetoga amvona
huli, pljuje na oltar Azije;
lomi teški topuz azijatski
svete kule pod sjen raspjatija.
Krv pravedna dimi na oltare,
ćivoti se u prah razvijaše.
Zemlja stenje, a nebesa ćute...
Luna i krst, dva strašna simvola -
njihovo je na grobnice carstvo.
Sljedovat im rijekom krvavom
u lađici grdna stradanija,
to je biti jedno ili drugo.
Ali hula na svešteni ćivot
koji ga je mlekom odranio -
to mi prsa u tartar pretvara.
Čvor ne treba na pravu mladiku;
što će luna na krst stradanija,
što l' bijela suncu na zjenicu?
Vjero prava, kukavna siroto!
Strašno pleme, doklen ćeš spavati?
Neki jedan, to je ka nijedan,
nako da je više mučenija.
Vražja sila odsvud oklopila;
da je igđe brata u svijetu
da požali, ka da bi pomoga.
Pomrčina nada mnom caruje,
mjesec mi je sunce zastupio.
Uh, što mislim, kud sam zaplivao?
Mlado žito, navijaj klasove,
pređe roka došla ti je žnjetva.
Divne žertve vidim na gomile
pred oltarom crkve i plemena;
čujem lelek đe gore prolama.
Treba služit česti i imenu.
neka bude borba neprestana,
neka bude što biti ne može -
nek ad proždre, pokosi satana!
Na groblju će iznići cvijeće
za daleko neko pokoljenje.
Serdar Vukota
Bog sa nama i anđeli božji!
A evo si udrio, vladiko,
u nekakve smućene vjetrove,
ka u marču kad udri vještica
al' u jesen mutnu vjedogonja.
Vladika se trza kao iza sna.
Vladika Danilo
Udri za krst, za obraz junački,
ko gođ paše svijetlo oružje,
ko gođ čuje srce u prsima!
Hulitelje imena Hristova
da krstimo vodom ali krvlju!
Trijebimo gubu iz torine!
Nek propoje pjesna od užasa,
oltar pravi na kamen krvavi!
Svi glavari skoče na noge s velikom grajom:
Tako, već nikako!
Vladika Danilo
Ne... ne... sjete da i jošt zborimo!
Ja bih, braćo, s opšteg dogovora
da glavare braće isturčene
dozovemo na opštemu skupu,
da im damo vjeru do rastanka,
eda bi se kako obratili
i krvavi plamen ugasili.
Serdar Janko
Hajd, vladiko, i to obidimo,
ma zaludu, na ti božju vjeru!
Što se crnim zadoji đavolom,
obešta se njemu dovijeka,
Oni će nam i bez vjere doći,
među nama stati nadebljati;
kakve su ti oni poglavice,
nazivlju se carevi sinovi!
Otpraviše tri četiri druga da pozovu na skup turske poglavice.
Kolo poje
Ljuta kletva pade na izroda!
Prokle mati od nevolje sina,
te knjeginja Ivanbegovica,
prokle Mara svog sina Stanišu.
Progrize joj sisu u posanje,
rajsko piće prosu u njedrima.
Stiže đecu roditeljska kletva!
Staniša je obraz ocrnio,
pohulio na vjeru Hristovu,
na junačko pleme Crnojevo;
obuka se u vjeru krvničku
i bratske je krvi ožednio.
Grdne treske povrh Lješkopolja!
Dva se brata bore oko vjere,
a oko njih hiljade ratnikah.
Stiže sina materina kletva,
pogibe mu vojska svakolika.
bježi Stanko uprav Bajazitu,
da s njim jede madžarske nosove.
O gnjijezdo junačke svobode,
jeste li te Bog nagleda okom,
mnogo li se muke prenijelo,
mnoge li te čekaju pobjede!
Dođoše poglavice turske, okolo sedam osam, i posjedaše s Crnogorcima, svi muče i gledaju
preda se.
Knez Janko
Koje se se jade skamenili?
Što razgovor kakav ne počnete,
no pospaste i pozamrcaste?
Hadži-Ali-Medović kadija
Baš aferim, kneže ozrinićki!
Ja ću počet, kada drugi neće.
Stotina se skupilo glavarah,
nas Turakah i Crnogoracah.
Ja znam divno što smo okupljeni:
da mirimo krvi međusobne.
Nego hajte, od zemlje glavari,
među sobom da način vidimo
i smirimo dvije porodice,
Velestovce i Turke ćeklićke,
pa Bajice i bratstvo Aliće, -
da radimo da ih pomirimo 
al' od mira vjeru uhvatimo.
Ja ću prvi poći pred kumama,
ja za glave bratsko mito dati.
Tek smirimo, dinar prekinimo
i krvnice puške objesimo!
Knez Rogan
Efendija, ti ne ugoneta
oko šta se ovo okupilo,
no si s kraja počeo tanjega.
A mudar si i književnik, kažu.
Učio si knjigu u Carigrad,
ne nekakvu ćabu pritvrdio.
Ali ti se jošt hoće pameti -
poteža je ova naša škola.
Muči opet a svak i gleda preda se.
Vladika Danilo
Bože dragi, koji sve upravljaš,
koji sjediš na prestol nebesni
te mogućnim zažižeš pogledom
sva svijetla kola u prostoru;
ti, koji si razvija prašinu
ispod tvoga trona svijetloga
i nazva je tvojim mirovima,
te si prašak svaki oživio,
nasija ga umnijem sjemenom;
ti, te knjigu držiš mirobitnu,
u koju su sudbe upisate
mirovima i umnim tvarima,
koji se se milosno sklonio
djejatelne oživit členove
malom mravu ka gordome lafu, -
provedri mi više Gore Crne,
uklon' od nje munje i gromove
i smućeni oblak gradonosni!
Da, nijesu ni krivi toliko;
premami ih nevjera na vjeru
ulovi ih u mrežu đavolju.
Što je čovjek? Ka slabo živinče!
Pogledaju se Turci ispod očih.
Med za usta i hladna prionja,
a kamoli mlada i vatrena! 
Slatka mama, no bi na udicu:
Pij šerbeta iz čaše svečeve,
al' sjekiru čekaj među uši!
Strah životu kalja obraz često;
slabostima smo zemlji privezani,
ništava je, nego tvrda veza.
Ali tice te su najslabije
lovi svjetlost lisičijeh očih,
nego orla krijući gledaju.
Za vrsnijem bratom ali sinom
pusti glasi milost utrostruče;
nađeno je draže negubljena;
iza tuče vedrije je nebo,
iza tuge bistrija je duša,
iza plača veselije poješ.
Oh, da mi je očima viđeti
Crna Gora izgub da namiri!
Tad bi mi se upravo činilo
da mi sv'jetli kruna Lazareva,
e sletio Miloš među Srbe;
duša bi mi tada mirna bila
kako mirno jutro u proljeće
kad vjetrovi i mutni oblaci
drijemaju u morskoj tavnici.
Turci se mrko pogledaju.
Skender-Aga
Ja se čudim, lijepe mi vjere,
kakav davaš prigovor, vladiko!
Vidije li suda od dva pića,
ali kape za po dvije glave?
Manji potok u viši uvire,
kod uvora svoje ime gubi,
a na brijeg morski obojica.
Oli čele hvatat u kapicu
da uljanik u gori zametneš?
Niko meda otle jesti neće.-
Goniš kamen badava uz goru.-
Staro drvo slomi, ne ispravi.-
I zvjerad su isto kao ljudi,
rod svakoji svoju vjeru ima;
za kokošku i orla ne pitam,
no što strepi laf od guske, kaži!
Knez Rogan
Ja se ovoj i čudim raboti!
Pop grešnika za grehove pita,
da ga đavo nije prevlastio,
a đavola jošt nijesam gleda
da se popu ispovijedao.
Knez Janko
Kad me žena pita đe sam bio,
kazaću joj da sam so sijao.
Kuku njojzi ako ne vjerova!
Knez Bajko
Sad mi pade na um ona priča
kad onoga iz jame vadiše:
po mu lica crno, po bijelo.
Obrad
Uleće mi jedna muha u nos,
šteta će me nečesova naći.
Vuk Raslapčević
Kako su mi dlani zasvrbili,
da se hoće ko đe posvaditi,
bismo globe golemo uzeli.
Vojvoda Milija
Teške puške, igđe li ikoga!
Ka je nosiš, Bog-ti-bratska, Stanko?
Vojvoda Stanko (Ljubotinjanin)
Teke, brate, što se derem njome,
evo neko doba ne valja mi.
Serdar Janko
Kako sam se sinoć ismijao!
U kuću mi odnekud dođoše
dva momčeta, te krasna, bjelička.
Počeše se šalit ka umiju:
kako su im neki od starijih 
ogradili negđe vodenicu
đe niti je splake ni potoka;
kad prigradi, spazi se za vodu!
Vuk Mandušić
Bješe mi se snaha pomamila,
bez putah je ništa održati!
Otvara' joj knjige na proroke;
neki kaže: Na sugreb je stala,
neki kaže: Splele je mađije.
Svud je vodi po manastirima
i čita' joj masla i bdenija;
kumi vraga u sve manastire
da ostavi snahu Anđeliju,
kumi vraga-ništa ne pomaže!
Te ja uzmi trostruku kandžiju,
uženi joj u meso košulju:
vrag uteče nekud bez obzira,
a ozdravi snaha Anđelija.
Vojvoda Batrić
Turci braćo, - u kam udarilo!-
što ćemo vi kriti u kučine?
Zemlja mala, odsvud stiješnjena,
s mukom jedan u njoj ostat može
kakve sile put nje zijevaju;
za dvostrukost ni mislit ne treba!
No primajte vjeru prađedovsku,
da branimo obraz otačastva.
Ćud lisičija ne treba kurjaku!
Što jastrebu oće naočali?
No lomite munar i džamiju,
pa badnjake srpske nalagajte
i šarajte uskrsova jaja,
časne dvoje postah da postite;
za ostalo kako vam je drago!
Ne šćeste li poslušat Batrića,
kunem vi se vjerom Obilića
i oružjem, mojijem uzdanjem,
u krv će nam vjere zaplivati,-
biće bolja koja ne potone!
Ne složi se Bajram sa Božićem
Je l' ovako, braćo Crnogorci?
Svi iz glasa:
Tako, već nikako!
Mustaj-Kadija
Što zborite? Jeste li pri sebi?
Trn u zdravu nogu zabadate!
Kakva jaja, poste i badnjake
vi na pravu vjeru tovarite?
Rad noći se zublje uvijaju,
ali što će u sunčane zrake?
Alah, more, mudra razgovora!
Krst i nekrst sve im je na usta;
snijevaju što biti ne može.
Bogu šućur, dvjesti su godinah
otka paši vjeru prihvatismo,
izmećari dinu postadosmo.
Ćabo sveta, nema u nas hile!
Što će slabo raskršće lipovo
pred ostrotom vitoga čelika?
Svetac pravi mahne li topuzom,
od udara zaigra mu zemlja
kako prazna povrh vode tikva.
Malo ljudstvo, što si zasl'jepilo?
Ne poznaješ čistog raja slasti,
a boriš se s Bogom i s ljudima,
bez nadanja živiš i umireš.
Krstu služiš, a Milošem živiš!
Krst je riječ jedna suhoparna,
Miloš baca u nesvijest ljude
al' u pjanstvo neko prećerano.
Više valja dan klanjanja jedan
no krštenja četiri godine.
O hurije, očih plavetnijeh,
te mislite sa mnom vjekovati,
đe ta sjenka, što je dići može
da mi stane pred vašim očima?
pred očima koje strijeljaju,
koje kamen mogu rastopiti,
a kamoli slaboga čovjeka,
rođenoga da se od njih topi;
pred očima vode prebistrene,
đe u dvije sveštene kapljice
predjel širi vidiš božje sile
no s planine u proljetnje jutro 
što ga vidiš nad bistrom pučinom!
O Stambole, zemaljsko veselje,
kupo meda, goro od šećera,
banjo slatka ljudskoga života,
đe se vile u šerbet kupaju;
o Stambole, svečeva palato,
istočniče sile i svetinje,-
Bog iz tebe samo begeniše
črez proroka sa zemljom vladati!
Što će mene od tebe odbiti?
Sto putah sam u mojoj mladosti
iz mindera u zoru hitao
na tvoj potok bistri i čudesni,
nad kojijem ogleduješ lice
ljepše sunca, zore i mjeseca.
U nebu sam, u moru, gledao
tvoje kule i ostre munare,
s kojih su se k nebu podizali
u svanuće, u divnu tišinu,
hiljadama svešteni glasovi,
glaseć nebu ime svemoguće,
zemlji ime strašnoga proroka.
Kakva vjera s ovom da se mjeri?
Kakav oltar bliže neba stoji?
Knez Janko
Efendija, ovako ti hvala!
(podiže kapu)
Lijepu ni iščita prediku:
što tražili, ono smo i našli!
Vuk Mićunović
Krst i topuz neka se udare,
kome prsne čelo, kuku njemu!
Jaje zdravo dobije slomljeno.
Što uzmognem, čućete hoću li!
Knez Janko
Ema neću, božija vi vjera,
više slušat odže u Ćekliće
đe guguće svrh one stugline
ka jejina svrh trule bukvine!
Koga zove uz one glavice 
svako jutro kako zora sine?
Ja mnim ga je doista dozvao,-
jer mi nije lakši, što ću kriti,
nego da mi na vrh glave stoji.
Knez Rogan
Lijevo mi uho sad zapoja,
ja se nadam veselome glasu.
Vuk Mandušić
Danu, Bajko, puhni mi u oko,
jere mi se grdno natrunilo.
Serdar Janko
Ukrešite koji da pušimo!
To je duša vjeri prorokovoj,
neće biti žao efendiji.
Tomaš Martinović
Gavranovi graču i biju se,
cijene će brzo mesa biti!
Vukota Mrvaljević
Ne prelaz' mi preko puške, Bajko,
no se natrag preko nje povrati!
Vuk Mićunović (šapti na uho serdaru Janku)
Ovaj drži za rep adži-Adža,
i puštit ga zadovijek neće
dok pogine kučka ali žrvni.
Skender-Aga (Vidi Vuka đe šapti; nije mu milo)
Što je ovo braćo Crnogorci?
Ko je ovaj plamen raspalio?
Otkud dođe ta nesrećna misa
o prevjeri našoj da se zbori?
Nijesmo li braća i bez toga,
u bojeve jesmo li zajedno?
Zlo i dobro bratski dijelimo. 
Kosa mlada na groblje junačko
siplje li se bulah ka Srpkinjah?
Serdar Vukota
O prokleta zemljo, propala se!
Ime ti je strašno i opako.
Ili imam mladoga viteza,
ugrabiš ga u prvoj mladosti;
ili imah čojka za čovjestvo,
svakoga mi uze priđe roka;
ili imah kitnoga vijenca
koji kruni čelo nevjestama,
požnješ mi ga u cv'jetu mladosti.
U krv si se meni pretvorila!
Istina je, ovo nije drugo
do gomile kostih i mramorah
na kojima mladež samovoljna
pokazuje toržestvo užasa.
O Kosovo grdno sudilište,
nasred tebe Sodom zapušio!
Vuk Mićunović
Pi, serdare, grdna razgovora!
Što su momci prsih vatrenijeh,
u kojima srca pretucaju
krv uždenu plamenom gordošću?
Što su oni? Žertve blagorodne
da prelaze s bojnijeh poljanah
u veselo carstvo poezije,
kako rosne svijetle kapljice
uz vesele zrake na nebesa.
Kud će više bruke od starosti?
Noge klonu, a oči izdaju,
uzbluti se mozak u tikvini,
pođetinji čelo namršteno;
grdne jame nagrdile lice,
mutne oči utekle u glavu,
smrt se gadno ispod čela smije
kako žaba ispod svoje kore.
Što spominješ Kosovo, Miloša?
Svi smo na njem sreću izgubili;
al' su mišca, ime crnogorsko
uskrsnuli s kosovske grobnice
nad oblakom, u viteško carstvo, 
đe Obilić nad sjenama vlada.
Serdar Ivan Petrović
S Muhamedom i glupost u glavu!
Teško, Turci, vašijem dušama,
što obliste zemlju njenom krvlju!
Malene su jasli za dva hata.
Ferat Začir, kavazbaša
Jok, serdare, ne ugađeš putom!
Vjera turska podnijet ne može
da se haba dokle glava skoči.
Iako je zemlja pouzana,
dvije vjere mogu se složiti,
ka u sahan što se čorbe slažu.
Mi živimo kao dosad bratski,
pa ljubovi više ne trebuje.
Knez Janko
Bismo, Turci, ali se ne može!
Smiješna je ova naša ljubav.
Grdno nam se oči susretaju,
ne mogu se bratski pogledati,
no krvnički i nekako divlje:
oči zbore što im veli srce.
Vuk Mandušić
Glete, ljudi, lijepa saruka!
Đe ga kupi, aga, amanati?
Arslan-Aga Muhadinović
Nijesam ga, Vuče, kupovao,
no mi ga je vezir poklonio
kad sam ljetos u Travnik hodio.
Vuk Mandušić
Ljubovi ti, nabavi mi takvi!
Daću vola za njega iz jarma.
Arslan-Aga Muhadinović
Ja ću ti ga pokloniti, Vuče,
tek ako ćeš da se okumimo;
milo mi je s takvijem junakom.
Vuk Mandušić
Nema kumstva bez krštena kumstva,
ako hoćeš i četvorostruko.
Arslan-Aga Muhadinović
Šišano je isto ka kršćeno.
Vuk Mandušić
Kum ću biti, a prikumak nigda!
Velika graja i pravdanje među Turcima i Crnogorcima, nego mudriji razdvajaju da se ne
pokolju, sve umuča, niko ništa
Kolo
Tri serdara i dva vojevode
sa njihovo trista sokolovah,
soko Bajo su tridest zmajevah
mrijet neće dok svijeta traje.
Dočekaše Šenđera vezira
uvrh ravne gore Vrtijeljke
i klaše se ljetnji dan do podne.
Ne kće Srbin izdati Srbina
da ga svijet mori prijekorom,
trag da mu se po prstu kažuje
ka nevjernoj kući Brankovića;
no svi pali jedan kod drugoga,
pjevajući i Turke bijući,
a trojica samo pretekoše
pod gomile mrtvijeh Turakahranjene ih Turci pregazili.
Divne smrti, prosto im mlijeko!
Junacima Bog će učiniti
spomen duši a prekadu grobu!
Tri hiljade momka jednakoga
na Šenđera udriše vezira
priđe zore na polje krstačko.
Pregaocu Bog daje mahove!
Raskrhaše silu Šenđerovu.
Blago tome ko se tu nagnao, 
već ga rane ne bole kosovske,
već Turčina ni za što ne krivi.
Vitezovi, Srbi vrtijeljski,
luča će se vazda prizirati
na grobnicu vašu osveštenu!
Dohode deset kavazah iz Podgorice od vezira novoga, koji oblazi carstvo, i daju vladici
Danilu pismo, vladika ga čita, zamišljen
Vojvoda Batrić
Kaž', vladiko šta ti vezir piše.
Već nećemo da se krije ništa,
svi ako će okrilatit Turci!
Vladika (čita pismo od riječi do riječi):
Selim vezir, rob roba svečeva,
sluga brata sunca svijetskoga,
a poslanik od sve zemlje cara.
Na znanje vi, glavari s vladikom!
Car od carah mene je spremio
da oblazim zemlju svukoliku,
da uredbu vidim kako stoji:
da se vuci ne prejedu mesa;
da ovčica koja ne zanese
svoje runo u grm pokraj puta;
da podstrižem što je predugačko,
da odlijem đe je prepunano;
da pregledam u mladeži zube
da se ruža u trn ne izgubi,
da ne gine biser u bunište;
i da raji uzdu popritegnem,
e je raja ka ostala marva.
Pa sam čuo i za vaše gore.
Porodica sveta Prorokova
zna junaštvu pravednu cijenu.
Lažu ljudi što za lafa kažu
da se miša i najmanje boji.
Hajte meni pod mojim šatorom,
ti, vladiko, i glavni serdari,
samo da ste caru na bjeljegu,
za primiti od mene darove,
pa živite kao dosle što ste.
Jaki zubi i tvrd orah slome;
dobra sablja topuz iza vrata,
a kamoli glavu od kupusa. 
Šta bi bilo odučiti trske
da ne čine poklon pred orkanom?
Ko potoke može ustaviti
da k sinjemu moru ne hitaju?
Ko izide ispod divne sjenke
Prorokova strašnoga barjaka,
sunce će ga spržit kao munja.
Pesnicom se nada ne rasteže!
Miš u tikvi - što je nego sužanj?
Uzdu glodat - da se lome zubi!
Nebo nema bez groma cijenu.
U fukare oči od splačine.
Pučina je stoka jedna grdna -
dobre duše, kad joj rebra puču.
Teško zemlji kuda prođe vojska!
Knez Janko
Trgovac ti laže sa smijehom,
žena laže suze prosipljući;
niko krupno ka Turčin ne laže!
Serdar Janko
Ne držimo ove poklisare,
nego da se brže otršaju
da im paša štogod ne dvoumi.
Nek zna prijed, pa čini što može!
Vuk Mićunović
Otpiši mu kako znaš, vladiko,
i čuvaj mu obraz ka on tebi!
Vladika Danilo (otpišuje):
Od vladike i svijeh glavarah
Selim-paši otpozdrav na pismo.
Tvrd je orah voćka čudnovata,
ne slomi ga, al' zube polomi!
Nije vino pošto priđe bješe,
nije svijet ono što mišljaste.
Barjaktaru darivat Evropugrehota je o tom i misliti!
Velja kruška u grlo zapadne.
Krv je ljudska rana naopaka, 
na nos vam je počela skakati;
prepuniste mješinu grijeha!
Puče kolan svečevoj kobili.
Leopoldov hrabri vojevoda,
Sobijevski, vojvoda savojski
salomiše demonu rogove.
U ćitapu ne piše jednako
za dva brata jednoimenjaka.
Pred Bečom je Burak posrnuo,
obrnuše kola niza stranu.
Ne trebuje carstvo neljudima,
nako da se pred svijetom ruže.
Divlju pamet a ćud otrovanu
divlji vepar ima, a ne čovjek.
Kome zakon leži u topuzu,
tragovi mu smrde nečovjestvom.
Ja se sjećam što si reći htio.
Tragovi su mnogi do pećineza gorske se goste ne pripravlja!
U njih sada druge misli nema
do što ostre zube za susjede,
da čuvaju stado od zvjeradi.
Tijesna su vrata uljaniku,
za međeda skovana sjekira.
Jošt imate zemlje i ovacah,
pa harajte i kože gulite!
U vas stenje na svakoju stranu
zlo, pod gorim, kao dobro, pod zlom.
Spuštavah se ja na vaše uže,
umalo se uže ne pretrže;
otada smo viši prijatelji,
u glavu mi pamet ućeraste.
Svrši pismo i čita ga naglas pred svijema (Crnogorcima i Turcima)
Knez Rogan
Eto pismo, pa sad put za uši!
Dajte mu ga da se razgovori.
Poslanici vezirski, neveseli, odlaze
Vuk Mićunović
Drž, ridžale, uzmi ovaj fišek,
ponesi ga na poklon veziru
i kaži mu da je to cijena
koje drago glave crnogorske.
Ridžal Osman
Kakav fišek na poklon veziru,
samovoljni kavurski hajduče!
Ne zbori se tako s vezirima,
no đe dođu donose groznicu,
suze skaču same na očima
i zahuči zemlja od kukanja!
Vuk Mićunović
Da nijesi u kuću došao,
znao bih ti odgovorit divno;
ema hoću nešto svakojako.
Zar obadva nijesmo hajduci?
On je hajduk roblja svezanoga,
on je bolji e više ugrabi;
ja sam hajduk te gonim hajduke,
glasnija je moja hajdučina.
Ja ne pržim zemlje i narode,
ama mnogi grdni mučitelji
na nos su se preda mnom pobili;
mnoge bule vaše kukajući,
za mnom crna kluvka razmotale.
Odoše kavazi vezirski. - Biju se dva kokota kod skupštine.
Knez Rogan
Vidite li ova dva đavola!
Oko šta se oni dva poklaše,
jedan drugom oči iskopaše?
Za njima su tridest kokošakah,
mogu živjet kao dva sultana
da im dade nekakva nesreća.
I što mi je do njihove svađea voli bih da nadjača manji;
a ti, aga, brade ti svečeve?
Skender-Aga
A ja voli da nadjača viši.
Rašta ga je Bog višega dao:
kad je viši, neka je i jači!
Noć je mjesečna, sjede oko ognjevah i kolo na velje guvno poje.
Kolo
Novi Grade, sjediš nakraj mora,
i valove brojiš niz pučinu
kako starac, na kamen sjedeći,
što nabraje svoje brojanice.
Divna sanka što si onda snio!
Mlečići te morem poduzeše,
Crnogorci gorom opasaše;
sastaše se u tvoje zidove,
okropiše krvlju i vodicomte od tada ne smrdiš nekršću.
Topal-paša su dvadest hiljadah
da pomože Novome hitaše;
sretoše ga mladi Crnogorci
na Kameno, polje pouzano.
Turskoj kapi tu ime poginu,
sva utonu u jednu grobnicu;
mož i danas viđet košturnicu.
Polijegaše
Vuk Mićunović (leži zajedno sa serdarom Jankom)
Kud, serdare, hoćeš s tom pasinom?
Serdar Janko
Da je metnem odzgor svrh haljinah.
Vuk Mićunović
Koje će ti jade svrh haljinah?
Serdar Janko
Pritiska me sve nesrećna mora;
kako zaspim, ne da mi krknuti.
Vuk Mićunović
Kakva mora i kakva zla sreća!
Tu niti je more ni vještice,
no si eto ka čabar debeo,
pa te salo kad ležeš zaduši.
Mene nikad još pritisla nije.
Serdar Janko
A meni je ona dodijala.
Svagda nosim rena uza sebe,
i trnovu draču u optoku;
ali od nje ništa bolje nije
no pas pružit odzgor svrh haljinah.
(Knez Janko leži s knezom Roganom)
Knez Janko
Kako smrde ove poturice!
Opažaš li ti štogod, Rogane?
Knez Rogan
Ka u zli čas, kneže, ne opažam!
Kad blizu njih sjedim u skupštinu,
ja nos držim svagda u rukama;
da ne držim, ja bih se izbljuvao.
Pa sam s toga na kraj i uteka,
e blizu njih ne bih osvanuo.
Evo vidiš kako smo daleko,
i opeta ona teška vonja
od nekrsti ovde zaudara.
Mrtvo doba noći, sve spava, neko zbori kroza san. Digni se knez Janko i knez Rogan da vide
ko je, kad onamo al' Vuk Mandušić govori kao na javi.
Knez Rogan
Koji su ti jadi, Mandušiću,
te se svu noć s nekim razgovaraš?
Knez Janko
Ne, Rogane, nemoj ga buditi,
e on u san ka javi zbori;
e ćemo ga štogod raspitati,
da se barem dobro ismijemo.
Knez Janko
Danu, Vuče, što ono zboraše
za našega bana Milonjića?
Je li čegrst kakva među vama?
Vuk Mandušić
Nije, brate, ništa među nama,
no mu nešto oko snahe zborim.
Knez Janko
A što je to, kaži mi natajno!
Vuk Mandušić
Ljepša mu je od vile bijele!
Nema puno osamnaest ljetah,
živo mi je srce ponijela!
Knez Janko
Rašta ti je srce ponijela?
Vuk Mandušić
Ima rašta, rugaš li se zbilja?
Rašta druge nema na svijetu!
Da nijesam s Banom Milonjićem
devetorostruko kumovao,
bih mu mladu snahu ugrabio,
pa s njom bježa glavom po svijetu.
Knez Janko
Ne đetinji, kukala ti majka!
Zbilja ti je svu pamet popila.
Vuk Mandušić
Al' je đavo, ali su mađije,
ali nešto teže od oboje?
Kad je viđu da se smije mlada,
svijet mi se oko glave vrti.
Pa sve mogah s jadom pregoreti,
no me đavo jednu večer nagna,
u kolibu noćih Milonjića.
Kad pred zoru, i noć je mjesečna,
vatra gori nasred sjenokosa,
a ona ti od nekuda dođe;
ukraj vatre sjede da se grije. 
Čuje da svak spava u kolibe.
Tada ona vijenac rasplete,
pade kosa do niže pojasa;
poče kosu niz prsa češljati,
a tankijem glasom naricati,
kako slavlja sa dubove grane.
Tuži mlada đevera Andriju,
mila sina Milonjića Bana,
koji mu je lanih poginuo
od Turakah u Dugu krvavu.
Pa se snahi ne dao ostrići:
žalije mu snahin v'jenac bilo
nego glavu svog sina Andrije.
Tuži mlada, za srce ujeda,
oči gore živje od plamena,
čelo joj je ljepše od mjeseca,-
i ja plačem ka malo dijete.
Blago Andri đe je poginuodivne ga li oči oplakaše,
divna li ga usta ožališe...
Knez Rogan (šapti knezu Janku)
Ne pitaj ga, amanati, za takve stvari, dok se nije što izbleja.
Zora je; bude se i dižu.
Obrad
Da vi pričam što mi se prisnilo.
Naroda se bješe mnogo diglo,
kao nekud da krste nosimo;
sunce peče da oči iskoče,
i tvrđa je kudijen idemo.
Dok sidemo ka na ovo polje,
počinemo pod jednu jabuku,
ispod koje i potočić vraše.
Svi se u hlad pod njom sabijemo,
uberemo zrelijeh jabukah,
kao cukar svaka bješe slatka;
pop očita pod njom evanđelje.
U to doba pet Martinovićah
digoše se jedan za drugijem
i za njima tri četiri druga.
Sav ih narod gleda kad odoše;
a oni ti stube, te uz crkvu:
na oltar se od crkve popeše 
i na njemu krst zlatni metnuše.
Krst zasija ka na gori sunce,
i sav narod na noge ustade,
časnome se krstu pokloniše.
U tome se razbudih od straha.
Vuk Mićunović (leži zajedno sa serdarom Jankom)
Srećan bio, divno li si snio!
Na čudo sam i ja na san bio
braneći se od nekijeh pasah,
i pet šest sam mačem presjekao.
Da sam đegod u četu krenuo,
doista se bih pokla s Turcima.
Serdar Janko
Ja sam noćas bio u svatove
i sa bulom ženio Bogdana;
u crkvu je našu pokrstismo,
pokrstismo, pa ih privjenčasmo.
Turci jedan za drugijem svi odoše, ljuto sjetni.
Serdar Vukota
Ja sam Ozra noćas na san gleda.
Bjesmo pošli dvjesta Ozrinićah,
i toliko poćerali konjah,
da uzmemo punje aranđelsko.
I vrati se s pićem iz Kotora.
Poju ljudi, gađu iz pušakah.
Kad dođosmo navrh Potočinah,
ali sjede oko trista drugah;
na svakoga zelena dolama,
na svakome toke i oružje.
Pomislimo: ko će ono biti?
Kakvi gosti?-Nije im vrijeme.
Kad ali je ono stari Ozro
i birani za njim Ozrinići.
( nije od njih ni jednoga živa )
Puče na nas svake grdne jade
što u Čevu crkvu ne gradimo
Aranđelu, da ni svud pomaga.
Ondena se malo ne poklasmo,
i sad drhtim od njegova straha!
Vukota Mrvaljević
Ja po svu noć prtljam i snijevam;
dok se dignem, ja sve zaboravim.
Knez Bajko je sjetan, i Vuk Mandušić; oni dva ne hoće ništa da pričaju.
Knez Janko
Kneže Bajko, ti si nešto sjetan?
Što će biti, to ne može proći,
nego pričaj, da i nije milo.
Knez Bajko
Hoću, kneže, sve mi jedno biva.
Ja sam noćas grdan san vidio:
sve oružje svoje u komate.
Bez zla mi se obići ne može
i bez neke bratske pogibije,
jer kad god sam takvi san gledao,
pripravlja sam što mrcu trebuje.
Knez Rogan
Mandušiću, što si neveseo?
Što ne pričaš što si noćas snio?
Vuk Mandušić
Ni što snio ni pričat umijem,
no sam svu noć kao zaklan spava.
Knez Rogan
Ja ću pričat, kad svi ostaviste:
viđeh na san Draška Popovića!
A meni se ka u zarok stjeca,
i reka bih, eto ga niz polje.
Serdar Radonja
Gledaj čuda, što je jadni čovjek!
Mi se dosad ništa ne sjećasmo
najboljega našega vojvode.
A đe bio Draško Popoviću?
Serdar Vukota
Hodio je do u Mletke Draško.
Kada Šenđer na Kotor udara,
sta grad biti topom bukovijem.
Pop Šćepan se tad u Kotor nagna.
Godi jednom topom sa Kotora,
Šenđerovu pogodi lubardu,
u grlo joj zrnom ugodioslomi mu je u trista komatah.
Tad zadobi platu u principa,
na godinu stotinu cekinah.
Pop je pao ljuto od starosti,
pa je Draško u Mletke hodio
da donese od Mlečića platu.
Knez Rogan
Navrtite te pet šest ovnovah,
da ručamo, da doma idemo.
Dođe Draško vojvoda pa se sa svijema grli i celiva, pa sjede među njima.
Knez Rogan
Pričaj štogod, Draško, od Mletakah!
Kakav narod bješe na te strane?
Vojvoda Draško
Kakav narod, pitaš li, Rogane?
Ka ostali - ne bjehu rogati.
Knez Rogan
Znamo, čoče, nijesu rogati,
no bjehu li zgodni i bogati?
Vojvoda Draško
Bješe, brate, dosta lijepijeh,
a grdnijeh deset puta više;
od bruke se gledat ne mogahu.
Bogatijeh bješe pogolemo;
od bogatstva bjehu poluđeli,
đetinjahu isto kao bebe. 
Svi nuglovi punani praznovah;
mučahu se, da im oči prsnu,
da oderu koru leba suha.
Gledao sam po dva među sobom
đe uprte kakvu ženetinu
tjelesine mrtve i lijene
(potegla bih po stotinu okah!)
pa je nose proz gradske ulice
usred podne tamo i ovamo.
Ne boje se česti i poštenju,
tek da steku da se kami rane.
Knez Janko
Bjehu li im kakve kuće, Draško?
Vojvoda Draško
Bjehu kuće na svijet divota!
Ama bješe muke i nevolje:
ćeskota ih nesretnja davljaše,
smrad veliki i teška zapara,
te nemahu krvi u obrazu.
Vuk Mićunović (leži zajedno sa serdarom Jankom)
A kako te zbilja, dočekaše?
Vojvoda Draško
Ko m' u zli čas dočekiva, Vuče?
Ja nijesam ni pozna nikoga,
a kamoli da me ko dočeka,
no mi ona ružna mješavina
ne davaše iz kuće izaći.
Svagda graja bješe oko mene
kada hoćah po gradu izaći,
kao u nas bijele neđelje
kad se krenu momčad u maškare.
Da jednoga ne bi prijatelja,
glavom sina Zana Grbičića,
svoga doma već ne ćah gledati,
nego kosti tamo ostaviti.
A on me je bratski dočekao,
vodio me svuda po Mletkama.
Vuk Mandušić
A bjehu li junaci, vojvoda?
Vojvoda Draško
Ne, božja ti vjera, Mandušiću!
O junaštvu tu ne bješe zbora.
Nego bjehu k sebi domamili,
domamili pa ih pohvatali,
jadnu našu braću sokolove,
Dalmatince i hrabre Hrvate;
pa brodove njima napunili
i tiska' ih u svijet bijeli,
te dovukuj blago iz svijeta
i pritiskaj zemlje i gradove.
Serdar Ivan
A sudovi bjehu li im pravi?
Vojvoda Draško
Bjehu, brate, da te Bog sačuva!
Malo bolji nego u Turčina.
Bješe jedna kuća prevelika
u kojoj se građahu brodovi;
tu hiljadu bjehu nevoljnikah,
svi u ljuta gvožđa poputani,
te građahu principu brodove;
tu od plača i ljute nevolje
ne mili se uljesti čovjeku.
Jedni sužnji bjehu prikovani
u putima na velje brodove,
te vozahu po moru brodove;
tu ih ljetnje gorijaše sunce
i davljahu kiše i vremena,
ne mogahu iz veze šenuti,
no, ka pašče kad ga za tor svežeš,
tu čamaju i dnevi i noći.
Najgore im pak bjehu tavnice
pod dvorove đe dužde stojaše;
u najdublju jamu koju znadeš
nije gore ko u njih stojati.
Konj hoćaše u njima crknuti,
čovjek pašče tu svezat ne šćaše, 
a kamoli čojka nesretnjega;
oni ljude sve tamo vezahu
i davljahu u mračnim izbama.
Sav protrnem, da ih Bog ubije,
kad pomislim za ono strašilo.
Niko žalit ne smije nikoga,
a kamoli da mu šta pomože.
Kada viđeh vitešku nevolju,
zabolje me srce, progovorih:
Što, pogani, od ljudi činite?
Što junački ljude ne smaknete,
što im takve muke udarate?
Dok Grbičić meni poprišapta:
Nemoj takve govorit riječi,
ne smije se ovde pravo zborit.
Tvoja sreća - ne razumješe te
I čujte me što vam danas kažem:
poznao sam na one tavnice
da su božju grdno prestupili,
i da će im carstvo poginuti
i boljima u ruke uljesti.
Vuk Mićunović
Budili se ti tako proričeš,
mišljahu li u svijet za koga?
Vojvoda Draško
Nema toga ko s' ne boji čega,
da ničega ano svoga hlada.
Oni straha drugoga nemahu
do od žbirah i do od špijunah;
od njih svako u Mletke drktaše.
Kad dva zbore štogod na ulicu,
treći uho obrne te sluša,
pa onaj čas trci sudnicima,
kaži ono što oni zborahu
i popridaj štogod i pogladi.
Sud onaj čas ona dva uhvati,
pa na muke s njima u galiju.
Od toga ti bjehu poginuli,
među sobom vjeru izgubili.
Kolike su s kraja u kraj Mletke,
tu ne bješe ni jednoga čojka
jedan drugog koji ne držaše 
za tajnoga žbira i špijuna.
Grbičić se meni kunijaše
da su jednom žbiri i špijuni
oblagali jednoga principa
pred senatom i svijem narodom,
i da su mu glavu otkinuli
baš na stube njegova palaca.
Kako ih se drugi bojat neće
kad mogaše oblagati dužda!
Knez Janko
A bješe li igre u Mletkama,
ka ovo te se mi igramo?
Vojvoda Draško
Bješe igre, ali drugojače.
U jednu se kuću sakupljahu
pošto mrkni i pošto večeraj.
Kuća bješe sila od svijeta,
uždi u njoj hiljadu svijećah;
po zidu joj svud bjehu panjege,
cijele se napuni naroda,
tako isto i kuća ostala;
svud mogaše iz zida viđeti
đe virahu ka miši iz gnj'jezda.
Dok se jedna podiže zavjesa,
treći dio od kuće otvori.
Bože dragi, tu da vidiš čuda.
Tu izmilje nekakvoga puka,
to ni u san nikad doć ne može,
svi šareni kao divlje mačke.
Dok ih stade po kući krivanja,
đe ko bješe zapljaska rukama;
imah mrtav padnut od smijeha!
Malo stade, oni otidoše,
a za njima drugi izidoše.
Takve bruke, takvijeh grdilah
nigđe niko jošt vidio nije!
Nosine im po od kvarta bjehu,
istreštili oči kao tenci,
a zinuli ka kurjaci gladni;
a drvene noge nasadili,
pa iđahu kao na ključeve;
oblačili prnje i jačine,-
usred podne da ga čovjek sretne,
sva bi mu se kosa naježila.
Dokle neko, da mu Bog pomože,
iz onijeh panjegah zavika:
"Bjež, narode, e izgore kuća!"
Bože dragi, da tu bruku vidiš.
Stade jeka, klepet i lomjava,
stade piska, kape popadaše,
stotina ih ispod nogah osta;
sve se nabi, da krknut ne može,
kao stoka kad je zvjerad gone.
Te mi opet sjutradan na igru,
kad u kuću nigđe niko nema,
no je pusta kuća zatvorena.
I jošt ću vi jednu sprdnju pričat
(a znam čisto vjerovat nećete):
vidio sam ljude u Mletkama
đe na konop skaču i igraju.
Knez Rogan
To ne može bit istina, Draško,
nego su ti oči zamaštali.
Vojvoda Draško
Ne znam ništa, no sam ih gledao;
i sam mislim da je maštanije.
Obrad
Ada što je nego maštanije!
Ja sam čuo od jednoga đeda,
u Boku su jedni dohodili
iz Talije, ili otkud drugo,
na naš pazar isti izlazili,
pa viknuli cijelu narodu:
"Pogledajte onoga kokota!"
Kad pogledaj onoga kokota,
ali šljeme za nogu poteže.
Kad onaj čas, nije nego slamka!
Drugom vikni: "Poslušaj narode,
svak će sada grozd u ruku imat,
grozdu će te britve prinijeti,
al' čuvajte, da vas jad ne nađe,
nemoj koji grozda otkinuti!" 
Dokle svako za po grozd uhvati,
priniješe britve grozdovima;
kad viđeše čudo neviđeno:
svaki sebe za nos dohvatio,
dogna britvu do svojega nosa!
Dokle treći savrh zida viknu:
"Čuj, narode, ne potopite se!"
U to rikni niz pazar rijeka;
ili bilo muško ili žensko,
svak, da gazi, uzdigni haljine.
Kad ni vode ni od vode traga,
no svak diga u pazar haljine
i krenuo ka da vodu gazi!
Kad viđeli e ih pogrdiše,
skoči narod, i bi ih pobili,
no uteci u Kotor Latini.-
To igranje isto je ovakvo
što na konop igraju, vojvoda!
Vuk Mićunović
Pojahu li uz gusle lijepo?
Vojvoda Draško
Kakve gusle i kakvu nesreću?
Tu za gusle i zbora ne bješe!
Vuk Mićunović
Ada za svu igru bez gusalah
ja ti ne bih paru tursku dao.
Đe se gusle u kuću ne čuju,
tu je mrtva i kuća i ljudi.
Serdar Radonja
Za svaku te rabotu pitasmo;
a gleda li principa, vojvoda?
Vojvoda Draško
Gledah, brate, kao tebe sada.
Serdar Radonja
A bješe li kakav, amanati?
Vojvoda Draško
Bješe čovjek te od srednje ruke;
da ne bješe pod onim imenom,
ne šćaše se bojat od uroka.
Serdar Radonja
Kako li se zvaše, vojevoda?
Vojvoda Draško
Valijero... i već ne znam kako.
Serdar Ivan
Pita li te što za ove kraje?
Vojvoda Draško
Pita, brate, ne znam ni sam kako.
Ja izidoh pred njim s Grbičićem,
poklonih se kako mi rekoše.
Put mene se poosmjehnu princip,
raspita me za naše krajeve,
i šćah reći ljubi Crnogorce,
jer spomenu sve redom bojeve
đe su naši pomogli Mletkama.
Pa poslijed poče đetinjiti;
zapita me za naše susjede,
za Bošnjake i za Arbanase:
Kad uhvate - kaže - Crnogorca,
bilo živa al' mrtva u ruke,
hoće li ga izjest, što li rade?
Đe izjesti, ako Boga znadeš,
ka će čovjek izjesti čovjeka?
Ma sam čuo - opet mi govorijedan narod tamo zmije jede.
Kakve zmije, čestiti principe?
A gadno je na put pogledatisve se dlake naježe čovjeku!
Knez Janko
Ja mnim te je dočeka lijepo?
Vojvoda Draško
No lijepo, nego prelijepo!
Obeća mi i što mu ne iskah.
I pomislih kad od njega pođoh:
blago meni jutros i dovijek,
evo sreće za sve Crnogorce,
dajbudi ću povest dosta praha
da s' imaju čim biti s Turcima.
Kad poslijed, sve ono izlinja,
ka da ništa ni zboreno nije.
I posad mu ne bih vjerovao
mlijeko je da reče bijelo.
Knez Rogan
A kako te ranjahu, vojvoda?
Bjehu li im lijepa jestiva?
Vojvoda Draško
Tu ne bješe jela izvan leba,
no donesi nekakve preslačke,
po tri ure liži dokle ručaj.
Dva dijela tu bijaše puka
jošte mladi, a obezubili,
sve ližući one poslastice.
Od želje se sad najedoh mesa.
Vuk Mićunović
Fala Bogu, jest veliko čudo!
Vidi te li ovde u Kotoru
baš ovoga Sovru providura
i ostalu gospodu mletačku?
Voli su ti kokoš ali jaje
nego ovna ali grudu sira.
Koje čudo mogu na godinu
kokošakah oni pozobati!
Pa pogini u ono gospodstvo,
spušti kulje, a obrivi brke,
a pospi se po glavi pepelom,
a brnjice ka u žene uši.
Kako tridest napuni godinah, 
svaki dođe kao babetina,
od bruke se gledati ne može;
kako pođi malo uza stube,
ublijedi kako rubetina
a nešto mu zaigraj pod grlom,
rekao bi, onaj čas umrije!
Sijeku peciva i sjedoše na ručak. Serdar Janko pita či je brav te mu on u pleće gleda, i kažu
mu da je Martina Bajice.
Serdar Janko
Divna pleća, a divno li piše!
Blago tebi za dovijek, starče,
čudno li ćeš nešto doživjeti!
Knez Rogan
Koje drže da je naša strana,
al' od krsta ali je od stuba?
Knez Janko
Mi smo vazda od krsta držali.
Knez Rogan
Hiljadu sam plećah oglodao,
ali ove ne viđeh nesreće.
Čije ovo pleće te ga gledam?
Njegova se kuća ugasila,
u nju neće kokota pojati;
a evo je nasred njega šuplje
ka da ga si silom prošupljio,
a po njemu dvadeset grobovah
i ni jedan nije izvan kuće.
Svi gledaju ono pleće i čude se kakvo je. Pitaju od čijega je brava, i kažu im da je od brava
Skender-Age Medovića.
Knez Janko (gleda jedno pleće i priča iz njega)
Ima ovaj dvadeset govedi,
guvno mu je kod kuće lijepo,
na kuću mu šljeme dosta jako,
jaki su mu i lijepi konji;
krije negđe zamotuljak parah,
ma bih reka da ih nije mnogo, 
i za njih mu svi u kući znaju.
Vukota Mrvaljević (priča iz pleća)
Čudna negđe pustoga plijena,
no je krvav, da ga Bog ubije:
Kosovo je oko njega leglo!
Vuk Mićunović
Što bajete kao bajalice
ali babe kad u bob vračaju?
Što će znati mrtve kosturine
kako će se kome dogoditi?
Vukota Mrvaljević
Koje jade ti tobož mudruješ?
A ti više u njima proričeš
no koji mu drago desetinja.
Ne daš nigda pleća oglodati,
no ih grabiš iz ustah ljudima;
meni si ih stotinu uzeo
da đavola priđe u njih vidiš.
U to ti je prošlo po vijeka!
Vojvoda Batrić
Danu, Vuče iz Lješeva Stupa,
uzmi gusle da nas razgovoriš;
kad je dobro, neka je i bolje.
Vuk Lješevostupac (poje)
Čevo ravno, gnjijezdo junačko,
a krvavo ljudsko razbojište,
mnoge li si vojske zapamtilo,
mnoge li si majke ojadilo!
Ljudske su te kosti zatrpale,
ljudskom si se krvlju opjanilo;
vazda raniš od Vidova dana
junačkijem i konjskijem mesom
gavranove i mrke vukove!
Strašno l' bješe jednom pogledati:
dim te crni bješe priklopio,
sto hiljadah pritislo Turakah, 
oko tebe puške grmijahu,
frištijahu hiljade momakah
a grakahu na jata vranovi.
Iza tmine i sunce ogrije:
pred večer se nad tobom izvedri,
Turke mrtve po tebe brojasmo,
pogodit se nigda ne mogasmo
oko broja, koliko ih bješe.
(ostavlja gusle)
Vojvoda Batrić
Danu, Vuče, nemoj prekidati,
razgovora bez takvoga nema.
Vuk Lješevostupac
Ne umijem, vojvoda, pa je ljepše ostaviti.
Pucaju puške uz polje, pjevaju ljudi, ima ih okolo sto i pedeset.
Vojvoda Draško
Ko je ono, ka da su mahniti?
Serdar Janko
Ono su ti svati Mustafića,
a ženi se Suljo barjaktare
sinovicom s Oboda kadije.
Vuk Mićunović
Ma nijesu svi svatovi Turci,
nego ima i Crnogoracah.
Serdar Janko
Ima onđe i Crnogoracah
malo manje nego polovina.
Vuk Mićunović
Kud su šćeli potrpezne kučke,
Brankovići i ližisahani?
Što im oće društvo sa Turcima?
Knez Janko
A kakva je to vražija ženidba
kad vjenčanja nikakva nemaju,
no živuju ka ostala stoka?
Serdar Janko
U njih nema nikakva vjenčanja,
no pogodbu nekakvu učine
ka da kravu napoli predaju.
Oni žene u čeljad ne broje,
no ih drže ka prodano roblje.
Oni kažu: Žena je čovjeku
slatko voće al' pečeno jagnje.
Dok je takva, neka je u kuću;
nije l' takva, sa njom na ulicu!
Knez Rogan
Hvala Bogu, pasjega mileta,
ka je opit sa zlom i nepravdom!
Đe dopire, tu zakona nema;
zakon mu je što mu srce žudi,
što ne žudi u Koran ne piše.
Poju svatovi uz polje.
Svat Turčin
Gergeleze, krilo od sokola,
te na hata u raju poleće,
samovoljno, bez nikakva zora,
pred Proroka priđe da izađeš;
hurije te divne zarobiše
te si nama tako zakasnio.
Izlaz k nama, časa ne počasi,
na tvojega krilata halata!
Ne zaborav' sablje i miždraka
i tvojega biča paklenoga,
jer su Vlasi uši podignuli,
da okupiš stoku u torinu.
Vuci su ti ljuto pogladnjeli;
nek ti sine sablja damaskija,
da ne laju paščad na Proroka!
Svat Crnogorac
Đe si, Marko, nagnuta delijo?
Iako si turska pridvorica,
al' si opet naša perjanica.
Pojaš', Marko, tvojega, Šarina,
od oružja ništa ne uzimaj
do tvojega teška šestoperca;
njim Aliju zgodi među pleća,
pa mu na čast Prorok i hurije!
Svat Turčin
Ilderime, svečev buzdovane,
malo li ti bi krstove vjere
međ' istokom i među zapadom
da istrčeš hata krilatoga,
damaskiju da krvi napojiš,
da najstrašnim postaneš šehitom,
no se diže da Fatimu ćeraš,
jedinicu svetoga Proroka?
Tu sagr'ješi Bogu i Proroku;
ko im skrivi, on im grdno plati!
Al' ti prosto dinovo mlijeko
kada Bosni salomi rogove,
kad sve pokla što ne posuneti ;
samo fakir ostavi fukaru
da nas služi, a pred krstom tuži.
Svat Crnogorac
Obiliću, zmaju ognjeviti,
ko te gleda, bliješte mu oči!
Svagda će te svetkovat junaci!
Mrcino nam krunu ne upušti
kad padiši stade pod vilice,
kada dinu zagazi u čorbu.
Sat te viđu na tvojega Ždrala
đe razgoniš kod šatora Turke.
Što će biti, ko će ugoditi?
Srb i Turčin ne slaže se nigda,
no će prije more oslačati.
Svat Turčin
Drž, Alija, kurvino kopile, 
Kotarke se mlade razbježaše!
Sramota je sivome sokolu
ćerat dugo jato jarebicah,
pa za sebe ne ulovit mesa.
Udri, Tale, tvojom drenovačom,
pod njom puču rebra ka orasi!
Polovina glave izgubite,
ne ostavte Kosu u kavure;
takvo voće nije za kavure.
Svat Crnogorac
Bjež, Komnene, zadrta delijo,
kad si takvu srnu ulovio!
Već si dosta odmorio krila,
nijesu ti daleko Kotari;
vjera ti je Hajki omilila,
jedva čeka da ti se prekrsti.
Zabobonji, Starino Novače,
svrh Klisure, ka si naučio,
jer su dinu uši zaglibile;
probudi mu buhe u kožuhe.
Ne pušt', Bajo, živa đavoljega;
neka svati ne bude planine
bez pitanja tvoga al' Limova.
Izlazi Mustaj-kadija i moli momčad da ne poju onake pjesne pokraj sakupa Crnogorskoga,
da ne bude od glavarah kome što žao, nego neka poju svatovske pjesne, i on sam počinje
pojati.
Mustaj-kadija
Ne plač', majko, dilber Fatimu:
udata je, nije ukopata;
ruža s struka nije pala svog,
no u bostan prenešena svoj.
Fatimu će Suljo držati
kao oči svoje u glavi.
Fatima je strukom divota,
oči su joj dvije zvijezde,
lice joj je jutro rumeno,
pod vijencem gori Danica;
usta su joj parom srezana,
usne su joj ružom uždene,
međ' kojima katkad sijeva
snježna grivna sitna bisera;
grlo joj je čista fildiša, 
b'jele ruke - krila labuda.
Nad cvijećem pliva zornjača,
a voze je vesla srebrna.
Blago odru na kom počine!
Svat Crnogorac
Soko mrzi polja od prašine,
soko neće žabu iz lužine,
soko hoće visoku liticu,
soko trazi ticu jarebicu;
jarebica tanka i plašiva,
ma tijela kako vatra živa.
Svat Turčin
Ne dangubi, svatski prvijenče,
sahati su danas ka godine,
hoće nam se Sulju odužiti.
Bog je dragi nekoliko dana
tandarihe zemlji poklonio;
grehota je da ih potkidamo.
Vojvoda Stanko
Čudne bruke, grdne mješavine!
Čujaste li kako se pojaše?
Zaludu se nedružina druže,
sve nekakvi prigovori stari:
Miloš, Marko - Mujo i Alija!
Pripravlja se, dok odjednom pukne;
već previre kapa na sve strane.
Vuk Mandušić
Ema šta se druže s krvnicima,
a u jedan kota da ih svariš,
ne bi im se čorba smiješala!
Vuk Mićunović
Bezobrazne, obrljane kurve,
povukuše te nam obraz grde!
Junačkoga ne znaju poštenja,
a ne bi se vukli za Turcima.
Mrzni su mi oni nego Turci, 
a ne mislim za njih ni za Turke.
Badava se inate s Turcima
kad im ližu, ka paščad, sahane!
Bogdan Đurašković
Oni šćahu sve onako pojat,
no im ne da podmukla lisica.
Vidite li onoga kadije?
Druga nema u četiri zemlje.
U njega su medene riječi,
uvija se ka vrag oko krsta,
ama punan gube i lukavstva;
krvnika ga rišćanskoga nemazaklala ga puška crnogorska!
Prođoše svatovi.-Malo stade, evo pokajnice uz polje, i tuži sestra Batrićeva pred njima.
Sestra Batrićeva
Kuda si mi uletio,
moj sokole,
od divnoga jata tvoga,
brate rano?
Da l' nevjerne ne zna Turke,
Bog ih kleo!
e će tebe prevariti?
divna glavo!
Moj svijete izgubljeni,
sunce brate!
moje rane bez prebola,
rano ljuta!
moje oči izvađene,
očni vide!
Kome braću ti ostavi,
bratska hvalo,
i staroga baba Pera,
kuku, Pero!
i tri mlade sestre tvoje,
kukavice?
Sedam snahah što ošiša?
njima prazno
Što ne čuva mladu glavu,
ljudska vilo;
što krvnika njom nasladi,
bratska diko?
Na vjeru te posjekoše, 
nevjernici!
Divno l' Travnik okitiše,
to platili!
sa lijepom glavom tvojom,
kuku, lele!
Ko će čete sakupljati,
četovođa,
ko l' krajini branit krilo,
bratsko krilo,
ko će turske glave seći,
ostra sabljo?
Da pogibe u boj ljuti,
ubojniče,
đe se srpski momci grabe,
mlado momče,
oko glavah i oružjah,
proste rane;
no na vjeru u nevjere,
vjerna glavo!
Da mi se je pomamiti,
sestri crnoj,
da te kako zaboravim,
kukavica,
e prezgodna glava bješe,
mladi brate!
Da uz cara sjedijaše,
mudra glavo,
šćaše carev vezir biti,
sestri tužnoj;
da kod kralja sjedijaše,
moj mladiko,
đeneral mu šćaše biti,
moja ružo!
Da se mogu razgovorit,
srce moje,
a sa mrtvom tvojom glavom,
kam da mi je!
da ti crne oči viđu,
oči moje,
da poljubim mrtvu glavu,
mjesto brata,
da očešljam dugi perčin,
jaoh meni!
i junačku čalmu svežem,
sestra grdna!
U krvničke sad si ruke, 
platili te!
nagrdiće krasnu glavu,
prekrvnici!
Ti ćeš mnogo braće naći,
kuku nama!
biranijeh sokolovah,
kuku, braćo!
po bedemu od Travnika,
Bog ga kleo!
Glave bratske poznat nećeš,
nama prazno!
jere su ih nagrdili,
nevjernici!
Kud će tvoja mlada ljuba,
kuku njojzi!
dvoje đece tvoje ludo,
siročadi?
Što će jadni đed ti Bajko,
moj Batriću,
koji te je odnjivio?
teško njemu!
Proste tvoje ljute rane,
moj Batriću,
al' neprosti grdni jadi,
kuku rode!
e se zemlja sva isturči,
Bog je kleo!
Glavari se skamenili!
kam im u dom!
Svi glavari plaču, i kad čuše ime Batrićevo, svi plačući izidoše pred pokajnice. Kako se
sastaše s njima, znadoše što je. Sestra se Batrićeva zagrli s đedom Bajkom (knezom), ugrabi
mu nož iza pasa i ubi sama sebe; Bajko se prenemogne i pade spored unuke mrtve.
Vuk Tomanović
Hvala Bogu, velike žalosti
što nas nađe danas iznenada!
Svak ćuti i plače.
Vuk Mićunović
Oh do Boga, a oh dovijeka,
da čudno li s glave p
Osamdeset već imam godinah;
sto putah sam gleda Crnogorce,
gleda Turke, a gleda Latinemlade glave onakve ne viđah!
Vuk Tomanović
U ove se gore nigda nije
onakvoga mladeta dizalo.
Ono bješe junak pod krilima!
Gleda sam ga đe skače s momcima:
skoči s mjesta četrnaest nogah,
a iz trke dvadest i četiri;
po tri konja zagona preskoči.
Vuk Mićunović
Što je fajde kriti ono što je?
Onakvoga sivoga sokola
Crnogorka jošt rađala nije!
Ne mogaše čovjek nigda znati
al' je zgodni ali je valjasti,
al' je mudri ali je ljubavni!
Šest putah sam s njim na muku bio
đe prah gori pred oči junačke
i đe glave mrtve polijećujošt takvijeh očih gvozdenijeh
ja ne viđeh u jednoga momka.
A nemaše jošt dvadest godinah.
I što ću vam kriti, Crnogorci,
živo mi je srce pokosio
i našu je zemlju ocrnio!
Vuk Tomanović
On ne bješe no samo nastao,-
Crnogorca već bješe svakoga
on gotova preteka junaštvom:
sedamnaest ali osamnaest
bješe glavah posjeka turskijeh!
Vojvoda Batrić
Bog ga jaki i mrtva ubio!
Kako moga vjerovat Turcima,
tere im se na vjeru opušta?
Vuk Tomanović
Vjeran bješe junak mimo ljude,
pa ga ono pašče Ćorovića
izbezumi nekako na bratsku,
te sramotno, crn mu obraz bio!
Serdar Janko
Je li mu se kuća iskopala?
Vuk Tomanović
Ne, serdare, ali što za fajdu?
Ostalo je dvoje đece muško,
jedno drugom vode dat ne može;
i zgodna su ka dvije jabuke.
Nego ko će đecu dočekati?
Knez Janko
Kolika mu brata ostadoše?
Vuk Tomanović
Sedam bratah, svi sedam jednaci.
Knez Janko
Hoće li ga osvetiti, Vuče?
Vuk Tomanović
Hoće, kneže, ali što za fajdu?
Knez Janko
Kako zašto? Što govoriš, čoče?
Da ga mogu dobro osvetiti,
ka da bi ga iz groba dignuli!
Knez Janko
Ada ova nesrećna nevjesta,
te se danas ubi među nama,
ljuće mi je na srce zavila 
no nesrećna glava Batrićeva.
Serdar Janko
Ne zbori nam, kneže, za te jade!
Ni ovakve jošt nije žalosti
na mnogo se mjestah događalo;
no joj puče srce u prsima
a obrnu svijet naopako
za onijem sivijem sokolom,
pa ne moga odoljet žalosti,
nego život uze sama sebi.
Knez Rogan
Nevolja je, braćo, da s' ubije!
Kam bi crka od ove žalosti,
a ne sestra za onakvim bratom,
e predivan bješe, jad ga naša!
Kad se šćaše ođest kud da ide,
pa obuci one puste toke,
šal crveni svezi oko glave,
a pani mu perčin niz ramena,
dvije puške metni za pojasom,
a pripaši mača o pojasu,
a u ruke uzmi džeferdara,-
krasna lica, visok kao koplje!
Kad pomislim i ja kakav bješe,
raspale se uz mene plamovi!
Glavari sjede okolo Veljega guvna i razgovaraju se, dok evo ti tri četiri stotine Ozrinićah,
Cucah i Bjelicah. Svi posjedaše pred glavare i drže duge puške uz ramena.
Serdar Vukota
Dobro došli! Što je bilo, ljudi?
Krenuli ste nekud ka na vojsku!
To vam nije bez neke nevolje;
da se nije ko pokla, Boga vi?
Vojnik
Ne, serdaru, jošt nije pokolja,
ema bi se moglo doslutiti.
Drugi od vojnikah
Pope cucki, da' im ono pismo
te si pisa među svima nama,
pa se s njime neka razgovore,
e ćemo ih grajom zaglušiti.
Pop Mićo dava pismo vladici Danilu. Vladika ga gleda i ne govori ništa.
Knez Janko
Što je bilo? Što piše, vladiko?
Vladika Danilo
Ne može se ono pročitati.
Daje ga vladika knezu Janku da ga popu povrati.
Knez Janko (gleda ga)
Divna pisma, jadi ga ubili!
Krasno je na kartu složeno,
kao da su kokoške čepale.
Svak se smije. Knez Janko dava pismo popu i govori mu.
Knez Janko
Pope Mićo, drž ti ovo pismo,
te pročita', da znamo što piše!
Pop Mićo uzimlje pismo, dugo ga gleda i počinje čitati:
Pop Mićo (čita)
... um ... dam ... am ...
... bi ... nu ... no ...
... na ... ša ... ra ...
Vuk Mićunović
Lijepo li ova sablja čita,
divno li nas danas razgovori!
Amanati, đe nauči tako?
Jesu li te u Mletke šiljali?
Kada svoje tako osijecaš,
ada što bi s tuđijem činio?
Pop Mićo
Ti se, Vuče, kada sa mnom rugaš?
Kakav nauk, takvo i čitanje!
Da sam ima boljeg učitelja,
te bih i ja danas bolje čita.
Ka je, da je, o njemu se bavim.
Ko će bolje, široko mu polje!
Vuk Mićunović
Ja ti ne bih predavao bira,
da se slušam, zrno dađavolje.
Pop Mićo
I ne daju žita ni u šaku,
do po runo i po grudu sira;
pa i to mi daju ka na silu.
Da li ne znaš naše davaoce?
Vuk Mićunović
Amanati, ne naijedi se!
A kako im čitaš leturđiju
kad ovako u pismo zatežeš?
Pop Mićo
Amanat mi, ja je i ne čitam,
niti mi je knjiga za potrebu,
nit' je kada u crkvu otvaram.
Napamet sam je dobro utvrdio
leturđiju, krstit i vjenčati,
ka i druge pomanje potrebe;
pa kad mi je koje za potrebu,
ispojem ga ka pjesnu na usta.
Knez Janko
Čudna popa, jadi ga ne bili,
u svijet ga ovakvoga nema!
Sve u smijeh i u graju.
Serdar Vukota
Danu pričaj koji što ste došli,
da idemo, da ne zamrčemo.
Jedan Cuca
Pričaćemo, a imamo dosta!
Prosta sablja po sto putah turska,
od Kosova koja nas siječe,
pri zlu tome, ako je istina.
Evo ima šest-sedam godinah
ka dohodi jedna proročica
među nama. Iz Bara se kaže.
Dava trave i nešto liječi,
i zapiše nečesove gradi
da čovjeka puška ne ubije.
Svak je drži, oprosti mi, Bože,
ka da duhom svetijem prozire.
Donio je đavo među nama
evo ima dvije tri neđelje,
pa je sada, što nije nikada,
udarila kaživat vještice.
Dvadest ih je do sada kazala,
i sama je sebe obličila;
na njih više no pedeset glavah
što su one svakoju izjele,
a sve đece koja su pomrla
i momčadi te puška ubila.
Pa se narod cio pomutio,
niko ne zna šta hoće da radi;
pomrzjelo sve jedno na drugo.
Na čudo smo i na jade bili
razdvajući da se ne iskolje.
Jedva smo ih ovamo savili,
eda kako vi to pretečete.
Vuk Mićunović
Čudne stoke, Bog ih posjekao,
oko šta se imalo poklati!
A đe vi je ta zlosrećna baba
te među vas nož krvavi vrgla?
Isti Cuca
Evo smo je doveli sa sobom
da pred vama ovo posvjedoči.
Ona zbori da će sve kazati;
i kazuje, Bog je posjekao,
ka da čovjek sve očima gleda.
Izlazi proročica i vještica.
Knez Janko
Kažuj, babo, jesi li vještica?
Baba
Jesam, kneže, nije fajde kriti.
Knez Janko
A kako se gradite vještice?
Baba
Mi imamo jednu travu za to,
pa tu travu u lonac svarimo,
iz lonca se redom namažemo;
iza toga budemo vještice.
Knez Janko
Pa poslijed što se od vas radi?
Baba
Kupimo se na mjedeno guvno,-
niko ne zna do nas đe je ono.
Na vratila o marču jašemo,
dogovore krijući činimo
kakvo ćemo zlo učinit kome.
Živinom se svakom promećemo;
vozimo se na srebrna vesla,
lađa nam je kora od jajeta.
Zla mrznome činit ne možemo;
a ko nam je mio ali svojta,
trag po tragu njegov iskopamo.
Svi iz glasa
Vidite li kako ne zna ništa!
Istina je sve što je kazala;
ne bi sama sebe naružila
da u taj lik nije obeštana.
Pa se kaje, stavila se duše, 
jere vidi trag ni iskopaše.
Knez Janko
Slušaj, babo, sve ti vjerujemo:
može biti i mjedeno guvno,
jahati se može na vratilo,
ma za lađu i vesla srebrna,
to ti niko vjerovati neće,
er je sasma preništava lađa.
Baba
Istina je, moj mili, duše mi!
A kako bih danas pridizala
kada visim nogama u grobu?
Nego sam se jednom pokajala;
volija sam poći pod gomilu
sa svijema te smo toga lika
no zla činit kako smo do sada,
da ako mi lakše duši bude.
(i plače baba)
Knez Janko
Čudna vraga, vidite li, braćo?
Hvala Bogu, ima li vješticah?
Knez Rogan
Ima, kneže, nekijeh rogošah,
pod oblak će ustrijelit orla!
Vuk Mićunović (vladici)
Ti, vladiko, znaš duboke knjige;
nalaziš li u njima vještice?
Vladika Danilo
Đe vještice, što govoriš, Vuče!
Nema toga ni u jednu knjigu.
Svrh mene se svi ovde kunite,
to su babske priče i mudrosti;
nego laže ova babetina,
ali može nešto drugo biti!
Svi glavari:
Kažuj, babo, rašta si lagala,
al' na našu dušu pod kamenje!
Nije šala što si učinila:
pomutila tri mučna plemena
i krvavu sablju izvadila!
(Baba se prepada i drhti.)
Baba
Kažaću vam, al' na ispovijest,
pa činite šta hoćete sa mnom.
Knez Janko
Nema, babo, ovde duhovnika,
nako ćemo poslat popa Mića,
a on knjige uza sebe nema.
Nego kažuj, al' ćeš pod gomilu;
ne varaj se, drugo bit ne može!
Baba (drhtećim glasom kazuje)
Kad se spravljah iz Bara na ovamo,
dok evo ti jednoga kavaza
đe od paše za mene došao;
povedi me na Skadar veziru.
Vezir bješe čuo što se radi,
da dogovor među se imate
na domaće udariti Turke,
pa me posla da vas ja pomutim,
da se o zlu svome zabavite.
Nauči me sve kako ću radit,
i reče mi, duša mu prokleta:
"Na tebe se niko stavit neće,
jer ti često ideš među njima."
Zaprijeti kad od njega krenuh:
"Ne smuti li, babo, Crnogorce,
kunem ti se turskom vjerom tvrdom:
imaš doma deset unučadi
i tri sina, sva tri oženjena,-
sve ću ti ih zatvorit u kuću,
pa u živi oganj izgorjeti!"
Ta me sila, braćo, naćerala 
te pomutit hoćah Crnogorce.
Tada skoči narod cio, uzmi kamenje da je pod gomilom metnu, ali je ne puste glavari, no je s
mukom odbrane.
Raziđoše se doma svikolici; samo nekoliko glavara ostadoše na Cetinje da pritvrde svoj
dogovor.
Smrklo se; sjede glavari okolo ognja. Izlazi mjesec krvav, i bi veliki potres. U to isto doba
dođe k njima stari i slijepi iguman Stefan s brojanicama u ruke.
Knez Rogan
Mož li znati, oče igumane,
rašta ove gore uzdrhtaše?
Iguman Stefan
Ko će, sinko, božju volju znati,
ko li boža prozreti čudesa?
Knez Rogan
Ada što je ovaj mjesec crven
kako da je iz ognja ispretan?
Iguman Stefan
Ni to, sinko, ja ne mogu znati.
Aljinah je na nebesa dosta,
pa Bog daje kome kakvu hoće;
a meni je svakoja jednaka,
tek sam svoje oči izgubio.
Blago vama koji ih vidite,
vi ste bliže Boga i čudesah!
Tišina je; iguman broji brojanice.
Knez Janko
A brojiš li sve tako, igumane?
Iguman Stefan
Brojim, sinko, ne prestajem nigda.
Knez Janko
Doista se misliš nabrojiti.
Da li ti se, oče, ne dodije,
a od toga . . ?
Ja bih voli sad grivnu orahah,
da je jednom po naški izbrojim,
na stotinu tijeh brojanicah
da prebiram prstima za fajdu.
Serdar Janko
Ti sve, kneže, na šalu okrećeš.
Danu, oče, ono ka umiješ,
ispriča' ni štogod, amanati,
priđe no smo legli i zaspali.
Ko te nije čuo đe govoriš,
onaj ne zna što u tebe spava.
Iguman Stefan
Hoću, braćo, to sam i došao.
Ja sam mnoga zažega kanđela
na oltaru crkve pravoslavne,
pa sam slijep doša među vama
da podžežem, koliko uzmogu,
i vaš oganj sveti na oltaru,
na oltaru crkve i poštenja.
Mnogi iz glasa: Zbori, oče, svi ćemo slušati koliko te god volja, ako ćeš do ponoći.
Iguman Stefan
Ja imadem osamdeset ljetah.
Otkako sam oči izgubio,
ja sam više u carstvo duhovah,
iako mi jošt tijelo dušu
zadržaje i krije u sebi
kako kamen podzemna peštera.
Ja sam mnogo obiša svijeta.
Najsvetije nebesne hramove
što je zemlja nebu podignula
ja sam redom svaki polazio,
nasrka se dima s žertvenikah.
Penja sam se na sveštenu goru
sa koje je strašno predskazanje
svoje sudbe Jerusalim čuo.
Razgleda sam i sve tri pećine:
đe se sunce hristjanstvu rodi, 
đe je nebo jasli osveštalo,
đe su cari nebesnom mladencu
pohitali s darom pokloniti se.
Gledao sam Getsimansku baštu,
ocrnjenu strašću i izdajom.
Svjetu lampu lud vjetar ugasi!
Mi vidimo na plodnim njivama
đe se grdno trnje rastićilo,
hram Omarov đe se povisio
na svešteni osnov Solomonov,
đe Sofija za konjušku služi.
Smiješna su svojstva naše zemlje,
punana je ludijeh premjenah.
Priroda se svakolika pita
sunčanijem čistijem mlijekom;
u plamen se i ono pretvara,
danas žeže što juče njivljaše.
Kolijevke kakve bi trebale
ne imadu sve naše rijeke;
vidimo li mi ova strašila
đe pustoše nemilosrdno zemlju?
Vreme zemno i sudbina ljudska,
dva obraza najviše ludosti,
bez poretka najdublja nauka,
sna ljudskoga đeca al' očevi,-
je li ovo pričina uprava
kojoj tajnu postić ne možemo?
Je l' istina e ovo ovako,
al' nas oči sopstvene varaju?
Ište svijet neko djeistvije,
dužnost rađa neko popečenje,
obrana je s životom skopčana.
Sve priroda snabd'jeva oružjem
protiv neke neobuzdne sile,
protiv nužde, protiv nedovoljstva:
oštro osje odbranjuje klasje,
trnje ružu brani očupati;
zubovah je tušte izoštrila,
a rogovah tuste zašiljila;
kore, krila i brzine nogah,
i cijeli ovi besporeci
po poretku nekome sljeduju.
Nad svom ovom grdnom mješavinom
opet umna sila toržestvuje;
ne pušta se da je zlo pob'jedi,
iskru gasi, a zmiju u glavu. 
Muž je branič žene i đeteta,
narod branič crkve i plemena;
čest je slava, svetinja narodnja!
Pas svakoji svoje breme nosi;
nove nužde rađu nove sile,
djeistvija naprežu duhove,
stjesnenija slamaju gromove;
udar nađe iskru u kamenu,
bez njega bi u kam očajala.
Stradanje je krsta dobrodjetelj;
prekaljena iskušenjem duša
rani t'jelo ognjem elektrizma,
a nadežda veže dušu s nebom
kako luča s suncem kapljicu.
Što je čovjek, a mora bit čovjek!
Tvarca jedna te je zemlja vara,
a za njega, vidi, nije zemlja.
Je li javje od sna smućenije?
Ime česno zasluži li na njoj,
on je ima rašta polaziti;
a bez njega- u što tada spada?
Pokoljenje za pjesnu stvoreno,
vile će se grabit u vjekove
da vam v'jence dostojne sapletu;
vas će primjer učiti pjevača
kako treba s besmrtnošću zborit!
Vam' predstoji preužasna borba:
pleme vi se sve odreklo sebe
te crnome rabota Mamonu!
Pade na njem kletva beščestija.
Što je Bosna i po Arbanije?
Vaša braća od oca i majke;
Svi ujedno i dosta rabote.
Krst nositi vama je suđeno
strašne borbe s svojim i s tuđinom!
Težak v'jenac, al' je voće slatko!
Voskresenja ne biva bez smrti.
Već vas viđu pod sjajnim pokrovom,
čest, narodnost đe je vaskresnula
i đe oltar na istok okrenut,
đe u njemu čisti tamjan dimi.
Slavno mrite, kad mrijet morate!
Čest ranjena žeže hrabra prsa,
u njima joj nema bolovanja.
Porugani oltar jazičestvom
na milost će okrenut nebesa!
Svi pospaše, a Iguman sjedi uz oganj, broji brojanice i svu noć čita molitve među njima.
Zora je, dižu se, pripasuju oružje da kreću doma. Čude se gladujući staroga Igumana đe
sjedi uz vatru. Broji brojanice i nešto u sebi čita, a oni, kako se koji diže, tako mu pristupa i
ljubi ga u ruku iz uvaženija, rašta lijepo i mudro zbori.
Serdar Ivan
Ti nijesi slijep, Igumane,
kad si tako mudar i pametan.
Budale su s očima slijepe,
koje vide, a zaludu vide;
trebaju im za proste potrebe,
ka ostaloj isto životini.
Serdar Vukota
A misliš li, serdare njeguški,
da bi bio ovakvi s očima?
Pjesna dobra spava u slijepca,
pogled smeta misli i jeziku.
Mož' obisti kad što hoćeš pričat:
kad pričanju tvome pokaže se
stvar sasvijem protivna pred oči.
slast i silu izgubi pričanje,
um se smuti, a jezik zaplete;
češće ne znaš što si htio reći.
A slijepcu oči ne smetaju,
no se drži sve jednoga puta,
ka pjan plota kada se prihvati.
Vojvoda Batrić
Da pričamo snove pri kretanju!
Ja sam snio što nijesam nigda
(milo mi je za moje oružje):
noćas na san Obilić proleće
preko ravna Polja Cetinjskoga
na bijela hata ka na vilu;
Oh, divan li, Bože dragi, bješe!
Posle trideset, četrdeset drugah pričaj svoje snove: svaki kaza san jednak, da je Obilića vidio
kako i vojvoda Batrić. Veseli idi u crkvu da se zakunu svi najedno da se kolju s domaćima
Turcima. Ulaze u crkvu, Vuk Mićunović razmota šal sa glave, pa ga pruži, te svi za njem
rukama uhvatiše i u kolo stadoše.
Vladika Danilo
Čuj, Nikola kneže dupioski,
i ti ruku pružaješ na kletvu!
Ti si nejak, znaš li, u Crmnicu,
a Turcima pred kućom Crmnica.
Krivu kletvu na dom ne ponesi,
jer je muka s Bogom ratovati!
Knez Nikola
Znaj, Vladiko, i svi Crnogorci,
ja znam divno kako mi je doma;
Ama imam trista Dupiljanah,
nek me izda svako, ka i hoće,
zadajem vi božju vjeru tvrdu -
s Turcima se hoćemo poklati
ako će nam sjeme utrijeti!
Kad krv prospem radi svoje vjere,
ne bojim se kletve, ni drugoga.
Kako puška pukne na Cetinje,
grohota će biti na sve strane.
Blago tome koga srce služi
i ko nije sasma ostario,
dosta će se posla nagledati!
Serdar Janko
Izdati se nećemo, ama treba da se utvrdimo kletvom; zdravi je posao.
Vuk Mićunović
Kuni, serdare Vukota, ti, e najbolje umiješ, a mi ćemo svi vikati: Amin!
Serdar Vukota
U pamet se dobro Crnogorci!
A ko činja biti će najbolji;
A ko izda onoga te počne,
svaka mu se satvar skamenila!
Bog veliki i njegova sila
u njivu mu sjeme skamenilo,
u žene mu đecu skamenio!
Od njega se izlegli gubavci
da ih narod po prstu kazuje!
Trag se grdni njegov iskopao
kako što je šarenim konjima!
U kuću mu puške ne visilo, 
glave muške ne kopa od puške;
željela mu kuća muške glave!
Ko izdao, braćo, te junake
koji počnu na naše krvnike,
spopala ga bruka Brankovića
časne poste za psa ispostio;
grob se njegov na ta' svijet!
Ko izdao, braćo, te junake,
ne predava punje ni proskure,
nego pasju vjeru vjerovao;
krvlju mu se prelili badnjaci
krvlju krsno ime oslavio,
svoju đecu na nj pečenu io;
u pomamni vjetar udario,
a u lik se manit obratio!
ko izdao, braćo, te junake,
rđa mu se na dom rasprtila;
za njegovim tragom pokajnice
sve kukale do vijek lagale!
Svi iz glasa viču:
Amin!
Izlaze iz crkve i otolen svaki doma.
Badnji Veče
Vladika Danilo i Iguman Stefan sjede kod ognja, a đaci, veseli, igraju po kući i nalažu
badnjake.
Iguman Stefan
Jeste li ih, đeco, naložili,
u prijekrst ka treba metnuli?
Đaci
Naložili, đedo, ka trebuje,
presuli ih bijelom šenicom,
a zalili crvenijem vinom.
Iguman Stefan
Sad mi dajte jednu čašu vina, 
ma dobroga, i čašu od oke,
da nazdravim starac badnjacima.
Daju mu čašu vina, on nazdravi badnjacima i popi je.
Iguman Stefan (čisteći brke)
Bog da prosti vesela praznika!
Donesite, đeco, one gusle,
duša mi ih vaistinu ište,
da propojem; odavno nijesam.
Ne primi mi, Bože, za grehotu,
ovako sam starac naučio.
(Daju mu đaci gusle)
Iguman Stefan (poje)
Nema dana bez očnoga vida
niti prave slave bez Božića!
Slavio sam Božić u Vitlejem
slavio ga u Atonsku Goru,
slavio ga u sveto Kijevo,
al' je ova slava odvojila
sa prostotom i sa veselošću.
Vatra plama bolje nego igda,
prostrta je slama ispod ognja,
prekršćeni na ognju badnjaci;
puške puču, vrte se peciva,
gusle gude, a kola pjevaju,
s unučađu đedovi igraju,
po tri pasa vrte se u kolo, -
sve bi reka jednogodišnici,
sve radošću divnom naravnjeno.
A što mi se najviše dopada,
što svačemu treba nazdraviti!
Vladika Danilo
Srećan li si, Igumne Stefane,
kako te je Bog vesela dao!
Iguman Stefan
Mladi sinko, lijepi Vladiko
samo sobom noćas je veselo,
a dušu sam natopio kapljom
pa se stara igra povrh vina 
ka blijedi plamen po rakiji.
To mi katkad starcu budi kosti,
spomene ih na mlade godine.
Vladika Danilo
Ljepše stvari nema na svijetu
nego lice puno veselosti,
osobeno ka što je kod tebe:
sa srebrnom bradom do pojasa,
sa srebrnom kosom do pojasa,
a lice ti glatko i veselo,
To je uprav blagoslov višnjega.
Iguman Stefan
Ja sam proša sito i rešeto
ovaj grdni svijet ispitao,
otrovi mu čašu iskapio,
poznao se s grkijem životom.
Sve što biva i što može biti,
meni ništa nije nepoznato;
što god dođe ja sam mu naredan.
Zla pod nebom što su svakolika
čovjeku su prćija na zemlju.
Ti si mlad još i nevješt, vladiko!
Prve kaplje iz čaše otrovi
najgrče su i najupornije.
O da znadeš što te jošte čeka!
Sv'jet je ovaj tiran tiraninu,
a kamoli duši blagorodnoj!
On je sostav paklene nesloge:
U nj ratuje duša s tijelom,
u nj ratuje more s bregovima,
u nj ratuje zima i toplina,
u nj ratuju vjetri s vjetrovima,
u nj ratuju živina s živinom,
u nj ratuje narod s narodom,
u nj ratuje čovjek s čovjekom,
u nj ratuju dnevi sa noćima,
u nj ratuju dusi s nebesima.
T'jelo stenje pod silom duševnom,
koleba se duša u t'jelu.
More stenje pod silom nebesnom,
koleblju se u moru nebesa;
volna volnu užasno popire, 
o brijeg se lome obadvije.
Niko srećan, a niko dovoljan,
niko miran, a niko spokojan.
Sve se čovjek bruka sa čovjekom:
gleda majmun sebe u zrcalo!
Vladika Danilo
Dobra vatra, a jošt bolje vino;
malo si se, đedo, ugrijao,
pa prečišćaš svijet na rešeto!
Iguman Stefan
Đe si bio danas, amanati,
te si doma tako pozna doša?
Stoja u lov toliko nijesi;
ranije si svagda dohodio.
I đe su ti tjelohranitelji,
dva Novaka i barjaktar Pima!
Ne bio ih puštavat od sebe.
Bio dozvat, dok ti Božić prođe,
dva tri sina staroga Martina,
jere ti se ja sve bojim, sinko,
da će Turci tebe izgubiti.
Dvadest, tridest da noćas udare,
kako ti se kuća osamila,
što bi šćeli, to bi učinili!
Vladika Danilo
Ne boj mi se, akobogda, đedo!
Ne misli se o tome Turcima,
zle su misli i na njih napale.
Pa i da bi došli i stotina,
imam ovde desetak đačadi,
u kuću se bismo zatvorili,
mi se bili, a ti bi nam pjeva.
Iguman Stefan
Od te pjesne, Bože me sahrani!
Teža bi mi bila no plakanje;
Plakanje je pjesna sa suzama!
Idu da spavaju. Dižu se pred zoru i idu u crkvu. Svršila se leturđija, izlaze. Đače priča
Igumanu Stefanu pred crkvom.
Đače
Slušaj, đedo, da ti nešto kažem.
Kad su prva zvona zazvonila,
diga sam se da idem u crkvu,
ali jeku nečesovu čujem,
te ja strči brže nakraj polja.
Iako je lijepo vrijeme,
mišljah skače voda u Ponoru.
Kad prisjedoh malo ukraj polja
ali nije ono što ja mišljah,
no to brdo na kraj polja ječi
kako da će prsnut u oblake.
Puške grme, nebesa se lome,
fiska stoji mlade ubojnike!
Te ja brže bolje preko polja.
Kada dođi pri Đinovu brdu,
al' u brdo nigđe ništa nema,
no se negđe boj krvavi bije,
pa odzivom brdo uzječalo.
Iguman Stefan
Muč' budalo, da li Božić nije?
već je troje pojelo pjevacah:
sada puške najviše pucaju,
a to brdo ka šuplja tikvina,
pa glasove hvata odsvakuda.
Već za dugo i ne treba ništa,
no ponavlja ono što đe čuje
kao jedna prekomorska tica.
Đače
Nije, đedo, tako mi roždestva,
no nekakav pokolj, te veliki;
Od miline uru sam slušao!
Dim je crni lega nad Bajice
ka najgušći oblak o jeseni.
Iguman Stefan
Hajd' otolen, što koješta drobiš!
Dim na Božić, velikoga čuda!
Kako će se svenarodnja žertva
bez oblakah dima učiniti?
Čuje se grmljava pušakah niz polje. Pojaha Vladika Danilo hata i izide u polje. Kad eto niz
polje pet šest stotinah ljudih. On potrči konja i brže bolje dođe među njih. Oni se svi oko
njega u kolo okupi. Videći vladika pet Martinovićah, Vuka Borilovića i tri svoje sluge sve
krvave, poče zapitovati.
Vladika Danilo
Pričajte mi što je tamo bilo:
al' ste vuci ali ste lisice?
Vojvoda Batrić
Veseli su glasi, gospodare,
klanjamo se Bogu i Božiću.
Najpriđe ti Božić čestitamo,
čestitamo Božić Gori Crnoj!
Mi pet bratah pet Martinovićah
i tri tvoje sluge najvjernije
sa sokolom Borilović - Vukom
poklasmo se sinoć sa Turcima.
U pomoć nam ko god ću priteče,
sakupi se vojske kao vode.
I što ću ti duljiti pričanje?
Koliko je ravnoga Cetinja,
ne uteče oka ni svjedoka,
ni da kaže kako im je bilo,
te pod sablju svoju ne metnusmo
koji ni se ne kće pokrstiti;
Koji li se pokloni Božiću,
prekrsti se krstom hristijanskijem,
uzesmo ga za svojega brata.
Kuće turske ognjem izgorijesmo,
da se ne zna ni stana ni traga
od nevjerna domaćega vraga.
Iz Cetinja u Đeklić pođosmo.
Ćeklićki se razbježaše Turci
malo koga od njih posjekosmo
ma njihove kuće popalismo;
od mečeta i turske džamije
napravismo prokletu gomilu,
neka stoji za uklin narodu.
Vladika Danilo
Blago meni, moji sokolovi,
blago meni, junačka svobodo! 
Jutros si mi divno voskresnula
iz grobovah našijeh đedovah!
Skida se s konja Vladika, te grli i celiva junake koji su počeli boj s Turcima; I tako idu niz
polje pjevajući i puškama veselje čineći. Kada dođoše blizu crkve, ali je Iguman Stefan pred
crkvom i jošt jedan kaluđer, koji držaše sveti putir u ruke.
Iguman Stefan
Ja ne vidi, nego čujem dosta.
Hajte, braćo, te se pričešćujte
bez priprave i bez ispov'jesti,
a ja mičem sve na moju dušu.
Pristupaju i pričešćuju se koji ne bješe ruča. Pošto se pričestiše, navrćeše peciva i počeše
kolo voditi. A Vladika uljeze u kuću i uvede sa sobom pet Martinovićah, Vuka Borilovića i tri
njegove sluge za njima uljegoše. Peku se peciva, igraju se momčad svake igre i kolo poje.
Kolo
Bješe oblak sunce uhvatio,
bješe goru tama pritisnula,
pred oltarom plakaše kanđelo,
na gusle se strune pokidale,
sakrile se vile u peštere -
bojahu se sunca i mjeseca;
bjehu muška prsa ohladnjela,
a u njima umrla svoboda,
ka kad zrake umru na planinu,
kad utone sunce u pučinu.
Bože dragi, svjetla praznika!
Kako su se duše prađedovske
nad Cetinjem danas uzvijale!
Igraju se na bjela jata,
kako jata divnih labudovah
kad se nebom vedrijem igraju
nad obrazom svjetla jezera.
Sokolovi pet Martinovićah,
koje jedna prsa zadojiše
a odnjiha jedna kolijevka,
dva Novaka s barjaktarom Pimom,
i viteze Borilović Vuče,
koji prvi udriste na Turke, -
ko umije vama splesti v'jence?
Spomenik je vašega junaštva
Gora Crna i njena svoboda!
Izlazi Iguman Stefan među narod, i nose za njim dva momka među sobom jednu siniju i na 
njoj dvadest okah šenice varene, izmiješate zrnima šipčanima, nalite dobro vinom i medom.
Narod se čudi njegovu poslu i sav se okupi okolo njega da gledaju što će da radi. Momci
postaviše koljivo na sred velikoga guvna, a Iguman poče govoriti.
Iguman Stefan
Čuj, narode, svi skinite kape!
Hoću spomen da činim dušama
vitezova našega naroda;
Danas će im najmilije biti,
od Kosova nigda kao danas.
Svak skida kapu i smiju se.
Iguman Stefan (čita naizust)
Vjerne sluge pomjani, Gospodi,
vladaoce, ma tvoje robove:
Nepobjednog mladoga Dušana,
Obilića, Kastriota Đura,
Zrinovića, Ivana, Milana,
Strahinića, Relju Krilatoga,
Crnoviće Iva i Uroša,
Cmiljanića, Vojvodu Momčila,
Jankovića, devet Jugovićah,
i Novaka - poradi halaka,
i ostale naše vitezove!
Na nebu im duše carovale
ka im ime na zemlji caruje!
Izjedoše ono koljivo, ručaše i svak doma odlazi.
Novo Ljeto
Izišli iz crkve, sjede uz oganj, pa se nešto Iguman zamislio
Vladika Danilo
Nešto si se zamislio, đedo!
Ali ti se drijemat počelo?
Iguman Stefan (čita naizust)
Ne drijema nego nešto mislim,
pa se čudim za novu godinu
što je danas ošćela ljudima. 
Rašta nije s početkom proljeća,
kad se sunce sa juga povrati
i kad počnu dnevi napredovat,
kad se zemlja obuče u zelenju
i stvar svaka kad na njoj dobije
novi život i vid sasvim novi?
Vladika Danilo
Sve jednako tada ali danas;
vrijeme će svojim tokom hodit,
a ovo su stari uredili.
Iguman Stefan (čita naizust)
Ko je da je, nije ugodio.
Ulazi jedno momče k njima, celiva Vladiku u ruku, pa Igumna Stefana.
Vladika Danilo
Što je, momče? Otkuda si sada?
E da ćeš ni što dobro pričati?
Momče
Ja sam ulak, od Rijeke sada;
Serdar Janko posla me do tebe,
da ti pričam što je kod nas bilo.
Vladika Danilo
Pričaj, sinko, što najbrže možeš.
Momče
Kako čusmo za boj na Cetinju,
da na glavu pogiboše Turci,
Serdar Janko odmaha otpravi
dva momčeta riječkim Turcima.
Ko ne misli na Koran pljunuti
neka bježi glavom bez obzira!
Turci momčad kod sebe primami
i oboje na obod objesi.
U to serdar poklič niz nahiju!
Svak potrči k riječkomu gradu,
al' zaludu - svi utekli Turci 
u lađama put bijela Skadra;
samo Bogdan što je pohitao
te ubio riječkog Kadiju.
Šćaše doći serdar s glavarima
da ti priča sve kako je bilo,
no nemaše kada ostaviti:
razuraju grada Obodnika
i sve Turske kule i džamiju
da nas pazar ne smrdi nekršću.
Preklanja se ulak, celiva opet Vladiku u ruku, meće mu knjigu na skut i odlazi.
Vladika Danilo zove đače da pročita onu knjigu, da je čuje i Iguman Stefan..
Đače (uzima knjigu i čita)
Knez Nikola i svi Dupiljani
pozdravljamo našega Vladiku!
Pišemo ti što je kod nas bilo.
Kako čusmo što bi na Cetinju,
poklasmo se s našijem Turcima.
Dan i noć je poklanje trajalo:
bješe puna Crmnica Turakah,
desečara, age izjelice.
Malo ko nam u pomoći dođe;
i mi smo ti grdno izginuli,
polovina u boj poginusmo.
Nestalo je groblja oko crkve,
po šestinu u jedan kopamo.
Po Crmnici Turke isjekosmo
i grad Besac s zemljom izravnismo.
sad ti nema u našu nahiju
obilježja od turskoga uha
do trupine ali razvaline.
Vladika Danilo plače a Iguman se Stefan smije.
Vladika Danilo
Ti, Igumne, ne razumje pismo,
a bi i ti na njem proplakao:
po šestinu ujedno kopaju!
Iguman Stefan (čita naizust)
Razumijeh ga, al' plakat ne mogu.
Da umijem plakat od radosti,
bih plakao slađe nego igda, 
Al kod mene, kada poje duša,
suze mi se smrznu od radosti.
Bije neko u vrata od kujine, da ih slomi, misle da je lud.
Iguman Stefan (čita naizust)
Pomoz Bože i Mali božiću!
Kad je radost sa svakoje strane,
nek uljeze i ta' ludi k nama
da nam kuću napuni smijeha!
Otvaraju đaci vrata, kad evo Vuk Mandušić. Namrčio se i crni mu brci pali na izlomljene
toke. Džeferdar prebijen nosi u ruke, i sjeda kod ognja, sav krvav. Nikome ni "pomoz Bog".
Začude se kad ga onakvoga vide.
Vladika Danilo
Što je, Vuče? Grdno li izgledaš!
Viđu da si s krvave poljane,
gazio si negđe vatru živu
i Bog znade, do tebe samoga,
je li iko tu živ pretekao;
jer bez muke ne prskaju toke
ni se lome taki džeferdari
te s' od vitke žice sakovani.
Vuk Mandušić (mrko priča)
Na Šćepandan dođe mi odiva,
iz Štitarah ljetos povedena,
i kaza mi: Evo haračlije
u Štitare da kupe harače!
te ja skupi pedeset momčadi
i zapadni s njima pod Štitare
da posiječem Turke izjelice.
Puču puške Lješanskom nahijom.
Mislim, idu Turci u harače,
pa na raju stravu udaraju.
kad boj čujem u Progonoviće,
te ja potec' sa onom družinom.
A kad tamo, muka i nevolja!
Udarilo dvjesta haračlijah,
poturice, ljuta Arnauta,
na krvavu Radunovu kulu.
Sam se Radun u kulu nagnao
i s njim žena njegova Ljubica;
žena mlada, ama soko sivi, 
puni puške svome gospodaru.
Radun gađa s prozora od kule,
sedminu je na obor ubio.
No mu došla bješe pogibija:
Turci bjehu slamu i sijeno
oko b'jele kule nanijeli
pa zažegli sa svakoje strane.
Plam se diga bješe u nebesa
i kulu mu bješe dohvatio.
A on gađa puškom, ne prestaje;
popijeva, tanko, glasovito,
pripijeva Baja i Novaka,
pripijeva, Draška i Vukotu
i dva Vuka od sela Trnjinah,
Markovića i Tomanovića,
a klikuje i žive i mrtve -
vidi strašnu uru pred očima!
Nama živa srca popucaše,
potrčasmo kuli Radunovoj,
oko nje se poklasmo s Turcima.
Izbavismo iz kule Raduna,
ma izgore ojađela kula.
Jošt nam đeko u pomoć priskoči
te od kule poćerasmo Turke;
do Kokotah, više Lješkopolja,
osamdeset i tri posjekosmo.
I u boju kod bijele kule
olova mi toke izlomiše,
a u razdvoj boja krvavoga,
najpotonja koja puče turska -
džeferdara držah pred očima -
prestriže ga, ostala mu pusta,
(plače)
po remiku, kada trska bješe!
Više žalim pusta džeferdara
no da mi je ruku okinula!
Ža mi ga je ka jednoga sina,
ža mi ga je ka brata rodnoga,
jere bješe puška mimo puške.
Srećan bješe, a ubojit bješe;
oko njega ruke ne previjah,
svagda bješe kao ogledalo;
u hiljadu drugijeh pušakah
poznati ga šćaše kada pukne.
Pa sam doša do tebe, vladiko:
na moru je od svašta majstorah, 
pa bi l' mogli pušku prekovati!
Vladika Danilo
Mrki Vuče, podigni brkove,
da ti viđu toke na prsima,
da prebrojim zrna od pušakah
kolika ti toke izlomiše!
Mrtvu glavu ne diže iz groba
ni prekova bistra džeferdara.
Zdravo tvoja glava na ramena,
ti ćeš pušku drugu nabaviti
a u ruke Mandušića Vuka
biće svaka puška ubojita!
Vladika ustade i dade Mandušiću iz odaje svoje jedan dobar džeferdar.﻿Da, svagda mi dragi nastavniče, 
srpski pjevče nebom osijani, 
zadatak je sm'ješni ljudska sudba, 
ljudski život snovidjenje strašno! 
Čovjek izgnat za vrata čudestvah, 
on sam sobom čudo sočinjava; 
čovjek bačen na burnu brežinu 
tajnom rukom smjeloga slučaja, 
siromašan, bez nadziratelja, 
pod vlijanjem tajnoga promisla,
on se sjeća prve svoje slave, 
on snijeva presretnje blaženstvo; 
al' njegovi snovi i sjećanja 
kriju mu se jako od pogleda, 
bježe hitro u mračnim vrstama 
u ljetopis opširni vječnosti; 
samo što mu tamnijem prolaskom 
trag žalosti na dušu ostave, 
te se trza badava iz lanca, 
da za sobom pronikne mračnosti.

Čovjek bačen pod oblačnu sferu - 
prima l' ovdje oba začatija? 
Je l' mu ovdje dvostruka kolevka? 
Je l' mu zemlja tvorcem određena 
za nakazu kakvu tainstvenu, 
al' nagradu burnu i vremenu, 
al' rasadnik duhovnog blaženstva? 
Ah, ovo je najviša taina 
i duhovne najstrašnije bure - 
ovoga su u grobu ključevi.

Koliko sam i koliko putah, 
dubokijem zauzet mislima 
u cvijetno lono prirodino, 
hraneći se pitatelnim sokom 
iz nje sise gole i prelesne, 
mater štedru zapitiva smjelo 
rad česa je tvorac satvorio: 
radi l' đece svoje mnogobrojne? 
ali đecu za nje udovoljstva? 
al' oboje jedno rad drugoga?

No vremena pitatelnica mi, 
okićena cvijetnim vremenom, 
okrunjena sunčanim zrakama, 
ali vlase cvijetne pletući, 
bisernom ih rosom nasipljući 
pri igranju svjetlokosih zv'jezdah, 
- da dičnija na jutro izide 
pred očima svoga vladaoca - 
na sva moja žarka ljubopitstva 
smijehom mi odgovara njenim.

Koliko sam i koliko putah 
svod plavetni neba sveštenoga, 
brilijantnim zasijat sjemenom, 
zaklinjao dušom zapaljenom 
da mi svetu otkrije tainu: 
ali ga je tvorac ukrasio, 
veliku mu knjigu otvorio, 
da tvar slavi tvorca i blaženstvo 
al' da čovjek na nje listu čita 
ništavilo prekomjerno svoje?

S vnimanjem sam zemaljske mudrace 
voprošava o sudbi čovjeka, 
o zvaniju njegovom pred Bogom; 
no njihove različne dokaze 
nepostojnost koleba užasna: 
sve njih misli najedno sabrane 
drugo ništa ne predstavljaju mi 
do kroz mrake žedno tumaranje, 
do nijemog jednog narječenija, 
do pogleda s mrakom ugašena.

Snom je čovjek uspavan teškijem, 
u kom vidi strašna prividjenja, 
i jedva se opred'jelit može 
da mu biće u njima ne spada. 
On pomisli da je neke pute 
od sna ovog osvobodio se; 
ah, njegove prevarne nadežde: 
on je tada sebe utopio 
u sna carstvo tvrđe i mračnije 
i na pozor strašni snovidjenja!

Hitrost mu je i lukavstvo dato 
samo teke da je člen dostojni 
na zemaljski sajam nesmisleni; 
volje mu je osnov položena 
na krilima nepostojanosti; 
želja mu je strastih užasnijeh 
pobuditelj, rukovođa sl'jepi; 
zloća, zavist, adsko nasljedije, 
ovo čojka niže skota stavlja, - 
um ga, opet, s besmrtnima ravni!

U vremenom i burnom žilištu 
čovjeku je sreća nepoznata - 
prava sreća, za kom vječno trči; 
on joj ne zna mjere ni granice: 
što se više k vrhu slave penje, 
to je viši sreće neprijatelj. 
Naša zemlja, mati milionah, 
sina jednog ne mož' vjenčat srećom: 
samovlacem kad postane njenim, 
tad nazdravi čašom Herkulovom.

Naše žizni proljeće je kratko, 
znojno ljeto za njime sljeduje, 
smutna jesen i ledena zima; 
dan za danom vjenčaje se tokom, 
svaki našom ponaosob mukom: 
nema dana koji mi želimo, 
nit' blaženstva za kojim čeznemo. 
Ko će vjetar ludi zauzdati? 
ko l' pučini zabranit kipjeti? 
ko l' granicu želji naznačiti?

U čojka je jedan hram vozdvignut, 
zla obitelj tuge i žalosti; 
svaki smrtni na zemlji rođeni 
ovom mračnom obitelju vlada 
pod koje se svodom otrovnijem 
mučenija vremena gnjijezde. 
Ovo grko nasljedije ljudsko 
čovjek čojku, čovjek sebi dava, 
najsretnji ga iz ništa stvaraju 
radi smrtne tužne armonije.

Čovjek organ dosta slabi ima 
da izrazi svoje čuvstvovanje, 
zato znake različite dava, 
različita tjelodviženija, 
umna čuvstva da objelodani; 
no svi naši slabi izgovori 
i sva naša slaba čuvstvovanja, 
spram onoga što bi šćeli kazat, 
nijemo su spletno narječije 
i klapnjanje duše pogrebene.

S točke svake pogledaj čovjeka, 
kako hoćeš sudi o čovjeku - 
tajna čojku čovjek je najviša. 
Tvar je tvorca čovjek izabrana! 
Ako istok sunce sv'jetlo rađa, 
ako biće vri u luče sjajne, 
ako zemlja priviđenje nije, 
duša ljudska jeste besamrtna, 
mi smo iskra u smrtnu prašinu, 
mi smo luča tamom obuzeta.

O svevišnji tvorče nepostižni! 
U čovjeka iskra bespredjelnog 
uma tvoga ogleda se sv'jetla, 
ka svod jedan od tvoje palate 
što s' ogleda u pučinu našu; 
dan ti svjetlost krune pokazuje, 
noć porfire tvoje tainstvene, 
neponjatna čudestva divotah; 
tvar ti slaba djela ne postiže, 
samo što se tobom voshićava.

Pitagore i ti Epikure, 
zli tirjani duše besamrtne, 
mračan li vas oblak pokrijeva 
i sve vaše posljedovatelje! 
Vi ste ljudsko ime unizili 
i zvanije pred Bogom čovjeka 
jednačeć ga sa beslovesnošću, 
nebu grabeć iskru božestvenu, 
s kojega je skočila ognjišta, 
u skotsko je seleći mrtvilo.

Budalama kad bi vjerovali, 
poete su pokoljenje ludo. 
Našu sferu da noć ne polazi, 
bi l' ovako lice neba sjalo? 
Bez ostrijeh zubah ledne zime, 
bi l' toplote blagost poznavali? 
Bez budalah tupoga pogleda, 
bi l' umovi mogli blistat sv'jetli? 
Svemogućstvo svetom tajnom šapti 
samo duši plamena poete.

Sve divote neba i nebesah, 
sve što cvjeta lučem sveštenijem, 
mirovi li al' umovi bili, 
sve prelesti smrtne i besmrtne - 
što je skupa ovo svekoliko 
do opštega oca poezija? 
Zvanije je svešteno poete, 
glas je njegov neba vlijanije, 
luča sv'jetla rukovoditelj mu, 
dijalekt mu veličestvo tvorca.

Divni pjevče srpske narodnosti, 
bič si sudbe veće ispitao, - 
svijet želji ne zna ugoditi. 
Sudba ti je i moja poznata; 
mislim, nejma podobne na zemlji: 
do vratah sam iznika tartara, 
ad na mene sa prokletstvom riče, 
sva mu gledam gadna pozorišta; 
al' na sudbu vikati ne smijem - 
nadežda mi voljom tvorca blista!

Ja od tebe jošte mnogo ištem: 
da postaviš u plamteće vrste, 
pred očima Srpstva i Slavjanstva, 
Obilića, Đorđa i Dušana, 
i jošt koga srpskoga heroja; 
da progrmiš hulom strahovitom 
na Vujicu, Vuka, Vukašina, 
bogomrske Srpstva otpadnike - 
zloća njima mrači ime Srba, 
tartar im je nakaza malena!

I
Teško li se u polet puštati 
na lađici krilah raspetijeh, 
bez kormila i bez rukovođe, 
u beskrajni okean vozdušni, 
đe su sunca samo kaplje sv'jetle, 
a mirovi jedva vidne iskre; 
đe užasne bure gospodstvuju, 
oka smrtnu otvorit ne daju, 
već ga gone u mračno žilište, 
Bog zna kakvom sudbom naznačeno.
Pravdo, rukom tvorca osveštana, 
ti koje je ime svuda sveto 
do granice zrakah svijetlijeh, 
zaštiti me štitom mogućijem 
od olujah korabljekrušnijeh! 
Evo žertva s oltara čistoga! 
Ne dadu joj pravo k nebu ići, 
na koga je slavu sažežena. 
Poklonika viđi siromaha 
kako plovi morem k svetilištu:

gotovo je smrznut pobožnošću, 
nosi zavjet na oltar višnjega; 
na nj se bure s jarošću puštaju, 
ćeraju ga tamo i ovamo, 
mučeći ga stravom pogibije, 
dok ga bace u bezdnu kipeću. 
Bog ubio tu besputnu silu 
koja tvoje popire zakone, 
koja puni mrakom i užasom 
naš orizont i našu sudbinu!

U noć, strašnom burom razječanu, 
sinu meni zraka pred očima 
i glas začuh kano glas angela: 
"Ja sam duše tvoje pomračene 
zraka sjajna ognja besmrtnoga: 
mnom se sjećaš šta si izgubio; 
badava ti vatreni poete 
satvaraju i kliču boginje: 
ja jedina mrake pronicavam 
i dopirem na nebesna vrata."

Poj mi dakle, besamrtna tvari, 
strašno tvoje s neba padenije 
i vremeno tvoje zatočenje 
u judoli tuge i žalosti! 
Kakva te je sila nečestiva 
da sagr'ješiš Bogu prevlastila, 
da vječnoga popireš zakone? 
Što je jarost besmrtnoga tvorca 
na zlo tvoje toliko ražeglo? 
Pričaj meni tužnu tvoju sudbu!

Ah, strašnoga tvoga padenija! 
Ah, užasa što smrtne postiže! 
Tužnoga smo mučenija žertva 
rad pogubnog toga prestuplenja. 
Zaborave san te obuzeo, 
ti si prvo blaženo bitije 
i istočnik besamrtne sreće, 
rajska polja, vječito blaženstvo, 
životvorni pogled stvoritelja 
zaboravi nesrećnoj predala.

Istrgni se, iskro božestvena, 
iz naručja mračne vladalice, 
podigni se na svijetla krila, 
raspali se plamom besmrtnosti, 
skini mene sa očih mojijeh 
neprozračnu smrtnosti zavjesu, 
tupe moje otrgni poglede 
od meteža ovog ništožnoga, 
uvedi ih u polja blažena, 
u tvorenjem osveštanom hramu,

- da opširnu vidim kolijevku 
u kojoj se vječnost odnjihala, 
iz koje je u krila udrila, 
u beskrajni prostor ulećela, 
od svačijeh skrila se pogleda 
do jednoga koji sve proniče, - 
u opširno svetilište bića, 
đe s' rađaju sunca i mirovi, 
đe vjenčano biće s začatijem, 
đe se dusi besmrtnošću krste.

Povedi me u nebesna polja, 
da pogledam blaženo žilište 
đe si i ti nikla i živila 
sljedujući stopam arhangela 
na besmrtnim i svijetlim krilma 
pod znamenjma slavom razvijanim, 
svetom slavom nebesne blagosti, 
kako što mu i sada sljeduješ 
po blatnojzi i mračnoj judoli 
u okovu mrtve tjelesine.

"Ja sam tvoja iskra besamrtna, 
- reče meni svijetla ideja - 
vodiću te k vječnome ognjištu 
od kojeg sam i ja izlećela; 
već tegotni okov fizičeski 
zbaci s sebe, osvobodi ga se, 
pod tuđijem ne stenji bremenom; 
on je stručak slabi i nejaki, 
za mah smrtna samo iznikao, 
on je ručak gada puzećega."

To izusti, reče: "Sljeduj za mnom!" 
Odvede me u carstvo svjetovah. 
Kako kaplja rose sa cvijeta 
ili zrnce leda prozračnoga 
pri pogledu svijetloga sunca 
što u nebo dignu slabe zrake, 
i ja, plamteć veličestvom neba, 
podobno sam njima uradio: 
nekakvo me svojstvo diglo tamo, 
nekakav me sveti magnet tegli.

Evo slabe i malene iskre 
među sunca plamteće svjetove 
što bogatstvom lučah besmrtnijeh 
potapaju prostor i mirove! 
Da, iskra je svjetlost porodila, 
okean su kaplje sastavile; 
sveti tvorac veličestvom sjaje 
u iskrama kako u suncama, 
u smrtnima ka u božestvama - 
sve mu skupa svemoguće slavi!

Šest nebesah kolovitnih pređem, 
šest mlečnijeh preletim putovah, 
velju sferu igrajućih šarah, 
koji vječno svijetla dviženja 
u pravilnim kolim' izvršuju 
koja im je ruka svemoguća 
načertala presvetom mudrošću. 
Ah, ti tajno, Bogu tek izvjesna - 
sastav ove presilne mašine 
koja kreće bezbrojne mirove!

Pet nebesah nepodvižnih pređem 
sljedujući zračici ideje, 
beskonečno vidim ovdje carstvo 
veličestva, postojanstva mirah! 
Prostor im je širi rastojanja 
neg' podvižnim mnogo svjetovima; 
al' se vide zrakom oblačeni, 
kako morski veliki ostrovi 
kad ih zima snijegom obuče, 
te ih plovac iz daljine gleda.

Ustav polet, iskro božestvena, 
krug smo davno prešli vozmožnosti: 
nebesne su prešiljaste zrake, 
mogu vredit smrtnome pogledu; 
nebesni je prostor beskonečan, 
voobraza sila delikatna. 
Kći nebesna usliša mi molbu, 
i na desno krug poleta savi 
put jednoga mira velikoga: 
na sv'jetlom mu bregu počinemo.

Svjetlošću mi vid očih poražen, 
veličestvom njegovijem čuvstva, 
te ja padnem na brijeg kristalni 
i zatvorim oči sa rukama; 
ne smijem ih otvorit nikako. 
Čujem glase besmrtne muzike 
i nebesnu njenu armoniju 
koja sladost blagodatnu lije; 
glas njen moju dušu zabunjenu 
božestvenim streca elektrizmom.

Dok me neko za ruku dohvati 
i pozva me prijatnijem glasom: 
"Dig se, tvari opšteg stvoritelja, 
te ti hitre naslađuj poglede 
u predivna stvorenija Božja; 
pred velikim pretprijatijama 
nek se krije ime opasnosti; 
svi svjetovi bez očih su mračni." 
Obodri me sin besmrtni neba 
i spravi me na breg nepoznati.

Ljubopitstvo duhe besamrtne 
srojilo je oko mene krugom, 
al' pogledi blagi i pronicni 
jednoga se s mene ne micahu, 
u njim' sjaše sveta simpatija. 
"O blaženi sine prevječnoga, 
- ja mu rekoh umilnijem glasom - 
što te moja sudba zanimava 
te ti znake božestveno lice 
živom brigom za me izražava?"

"Visoka me volja naznačila 
za angela tvoga hranitelja: 
od dužnosti svete ne odstupam, 
kolik' zraka od sv'jetloga sunca; 
ti kako si krug zemni prešao, 
usku sferu bezumnog meteža, 
ja sam tebe paziti počeo, 
kroz gomile proveo gromovah, 
kojima je vaše podnebije 
vazda teško i pretovareno.

Bi li smjela zabunjena duša 
pretrć okov smrtne tjelesine 
bez sveštene volje stvoritelja, 
po prostoru lećet nebesnome, 
tražit prvo, blaženo žilište, 
tražit sudbu svoga padenija? 
Sve što blatnoj zemlji prinadleži, 
to o nebu ponjatija nema; 
duhovni je život na nebesi, 
materije - u carstvu gnjilosti.

Sva besmrtna vide namjerenja, 
tražiš uzrok tvoga padenija. 
Svud ću tebe kud hoćeš voditi; 
ja žalosnu vašu znadem sudbu." 
"Ah, božestvo tvorcem naznačeno! 
zar toliko mogućega tvorca 
naša mračna zanimava sudba 
da atomu jednom mislećemu 
da božestvo takvoga kačestva, 
da g' u polja vodi mirodržna?"

"Hajde za mnom po zračnom brijegu 
postojanstvom okrunjena mira, 
te obodri uhiljenu dušu, 
veličestvom neba raznesenu!" 
Povede me sretnji duh nebesni, 
kako majka ustrašena sinka 
što ga vodi nježno milujući 
dok ga sebi vrati i utješi; 
na brežuljak jedan od topaza 
izidemo i na njem sjedemo.

"Eto nebo kud ćemo lećeti! 
- kaza mi ga sa sniježnom rukom 
i blagosti punijem pogledom - 
Na nj je prestol mirosijatelja 
te u svjetlost biće okupao." 
Jošt Bog nek zna što mi angel priča, 
no ja pogled put neba ispravih 
i zanešen ne čujah angela, 
već trepetom sv'jet svjetovah gledah, 
i slatka me nemoć obuzela.

Sva ti ovde ginu ponjatija, 
voobrazi sami sebe gone 
i gube se u neizvjesnosti! 
Od svijeta na kom mi sjeđasmo 
do nebesa prestolodržnoga 
rastojanje preužasno bješe - 
stoput više Zemlje od Urana; 
sav nebosklon što mogah viđeti 
mir mirovah bješe napunio 
sa svojijem svijetlijem šarom.

Iz njega se luče besamrtne 
na sve strane r'jekama sipahu. 
Ko kad tvorac mogućijem slovom 
našu zemlju u vjetar razvije 
i u trenuć zemni okeani 
kad se prospu srebrnim strujama 
u propasti bezdne mrakovite - 
tako teku izobilno luče 
sa dobrotom svojom besamrtnom 
u prostore opširnoga bića.

Kroz valove nebesne svjetlosti 
mirijade lećahu kometah 
sa naglošću svojom prekomjernom 
na sve strane tamo i ovamo: 
neke k nebu, a neke od neba, 
kako ono trudoljubne pčele 
kad im ruka blagodatna tvorca 
sa štedrošću prospe manu slatku, 
te uzavru tamo i ovamo 
na vjenčano sa tišinom jutro.

"Hranitelju, prevječnoga sine, 
šta šarići oni mali znače 
u plamenom ovom podnebiju 
te se dižu, spuštaju pravilno, 
tmasti niču k nebu sveštenome, 
a sv'jetli se k nizu spuštavaju?" 
Božestveni na me vzor okrenu, 
vjenčan vječnom krasotom mladosti; 
lik bi divni njegov pomračio 
sva prelesna rađanja Avrore.

"Oni šari što se k nebu dižu, 
te se vide u svijetloj sferi 
kako lopte tmaste i bezračne, 
to su sunca, voždi sozvjezdijah: 
izbježaju iz mračnoga njedra 
po sveštenoj volji mirodavca; 
na nebesna četir' kraja idu 
da se krste u besmrtnu svjetlost, 
okrunjeni svjetlošću vječitom, 
na vječno se carovanje vrću."

Povede me malo ponaprijed. 
"Gledaj - kaže - na lijevu stranu, 
te šar vidi onaj pogolemi 
te pružaje crnokrake luče. 
On jedini u prostoru sv'jetlom 
u crnu je oblačen porfiru; 
zla svakoga najljuće krajnosti 
pod jednom su u nj krunom sabrane; 
on katedru mračnu sočinjava 
pozorišta svakog užasnoga!

Ad se zove, car mu je Satana, 
mračna duša, neba nenavisnik; 
zlo je njemu jedina utjeha, 
on se sa zlom vječno obručio; 
zlu je žertvu prinio veliku, 
šesti dio nebesnog voinstva: 
lišio ih blaženstva svetoga, 
u mračno ih carstvo povukao 
na bez konca mučenija strašna. 
Znaćeš i vam' što je uradio!"

Kako more iza strašne bure, 
prisustvijem duha ostavljeno, 
umoreno silnijem napregom 
preskačući prirodnu granicu, 
utruđeno istegne se leći 
u pješčanu svoju kolijevku, 
tako isto moja slaba duša 
zanešena tvorca čudesima 
za granice voobraženija, 
u duboko padne uninije;

krilatoga lišena mečtanja, 
mračne joj se otvore propasti, 
sa užasom da je gladne proždru; 
uplašena strašnijem viđenjem, 
ustrepeta ka sveštena ptica 
poćerata smrtnijem kricima 
narušnika mira vozdušnoga; 
na kraj bješe došla padenija, 
no hranitelj krilah sniježnijeh 
sveštenim je magnetizmom spase.

"Sini - kaže - ognjem stvoritelja! 
Ti si iskra za nebo stvorena, 
besmertnijem Bogom pomazana. 
Šta te k ljudskoj vuče kolijevci, 
đe kukanje i plač okrunjeno, 
đe vjenčana glupost sa tirjanstvom, 
đe se samo rad nesreće ljudske 
bogotvori Cezar s Aleksandrom, 
đe prelesti smrtne svekolike 
teke licem iz glibine vire?"

Povratim se i otvorim oči, 
hranitelju besmrtnome rečem: 
"Duh nijedan opšteg stvoritelja 
bez sile se ne bi soglasio 
jaram nosit smrtnoga okova; 
ko bi igda s dobre volje htio 
bezumnoga poželjet meteža, 
đe zlo gnusno svagda toržestvuje, 
đe svak zname od razdora nosi, 
đe gnjiloća duše kamenuje?

Sudba naša otrova je čaša; 
vječne sudbe sveti su zakoni, 
c'jela bića njima su pokorna. 
Vidi čovjek svoje zatočenje, 
pomalo se prve slave sjeća 
i poleti nebu kako munja; 
al' ga smrtni lanac zausteže 
dokle ročno odstoji sužanstvo. 
Stoga smrtni najsjajni poete 
s vratah neba u propast padaju."

II
Kako sunce dana oblačnoga 
kada baci s vedroga zapada 
svoju hitru i plamenu str'jelu 
na kristalnu krunu Čamalara,[1] 
tako trenu besamrtni angel 
na svijetla i ognjena krila 
k nebu sjajnu i tronu višnjega 
među svoje blažene likove: 
mene uze pod zefirna krila 
i unese u predjel nebesni.
Gle, idejo, iskro besamrtna, 
dosad su te struje i potoci 
okeana ovog zanosile, 
sad nas evo na izvor čudesah, 
sad nas evo u carstvo svjetlosti, 
na valove tihe beskonačne, 
zapaljene ognjem besmrtnijem, 
vječnim ognjem sveštene ljubovi; 
ovđe naše sile iščezaju 
ka pogledi u toku vremena.

Mjesto očih da dva sunca niknu 
i ideju jedan vijek smrtni 
da po carstvu nebovlaca prate, 
ne bi njini svijetli pogledi 
veličestva nebesne prelesti 
svekolike mogli pregledati; 
ti l' se, slaba, usuđuješ, ruko, 
da opišeš poljah nebesnijeh 
veličestvo i krasotu divnu 
i angelska vječna naslaždenja?

Kratke moje obratim poglede 
u prostore nebesne ravnine: 
pogledi se u prelesti tope, 
a jezik se od čudestvah mrzne. 
Ko će tebe razumjeti, tvorče, 
ko l' mogućstvo voobrazit tvoje? 
Mračni vladac ada nesitoga 
i zatočnik iz raja prognani 
da su mogli, besamrtni dusi, 
tvoga plana postić veličestvo,

ada ime bi vječno ostalo 
ništožnošću nijemom zasuto, 
smrt bi na grob njegov očajala; 
ne bi Adam svoje legione 
u okove smrtne okovao 
i na žertvu sebe preda s njima 
užasima, smrtnim nasljednima! 
Velji jesi, tvorče i Gospodi, 
i čudna su tvorenija tvoja, 
veličestvu tvome kraja nejma!

Plan nebesah premudrost je vječna 
svojom vještom rukom sočinila: 
svekolike nebesne ravnine 
pokrite su cv'jetnim livadama, 
maj vječito na njima caruje; 
boja cv'jeća vječna i prozračna, 
u pravilnost svaki cvijet nika 
ka vještijem tkanjem razloženi; 
vozduh pune blagouhanija, 
no stvorena samo rad nebesah.

Na prostore kitnijeh livadah 
vrste su se nepregledne sadah 
u pravilne rasule redove 
i na divna kola izuvile; 
tu se gorde kedri i jablani 
i porode neizbrojne drvah, 
sve porode samo nebu slične, 
vrhove im jedva zazret možeš, 
u zeleno vječno obučene; 
red svešteni na svemu caruje.

Bregovi su nikli po ravnini, 
po pravilu, kako sve ostalo, 
okruženi kitnim sadovima; 
na njima su dignuti prestoli 
od topaza i zračna rubina - 
rad angelah prvoprestolnijeh; 
nad prestolom svakojijem stoji 
na vozduhu jedno kolo sjajno, 
kako što je kolo Saturnovo, 
te se vije i te zrake lije.

Po sredini poljah opširnijeh 
teče r'jeka vode besmrtija; 
njoj su struje ka prozračne luče, 
tok je njezin besmrtna ideja, 
nje bregovi od čista rubina. 
Od rubina hiljade mostovah 
u pravilne nad njom stali duge; 
svi redovi gordijeh fontanah, 
koji skaču u nebesna polja, 
od nje idu, u nju se povraću.

Slavoslovni likovi angelah, 
na bezbrojne hore, legione 
usijati u blažena polja, 
rashorena slatkoglasijama 
i himnama vječite ljubovi, 
uživaju besmrtnu nasladu 
koju smrtni ne zna voobrazit; 
legioni, opet, neizbrojni, 
na uredna jata razasuti 
po nebesnoj blagodatnoj sferi,

njihajuć se na zefirna krila, 
poju pjesne vječite ljubovi. 
Ah, krasotu nebesnog voinstva 
smrtni nikad postići ne može! 
Na svakome licu angelskome 
sovršenstvo blista stvoritelja 
i prelesna Božja poezija; 
na njihova koplja i strijele 
i svijetle vojničke štitove 
klizaju se igrajuće zrake.

Na sredini nepregledne ravni 
kruta se je gora uzvisila, 
osnov joj je od čista rubina, 
a sva gora masa brilijantna; 
veličinu gore tronodržne 
i prelive njezine svjetlosti 
svi pogledi i voobraženja 
u ponjatnost dovesti ne mogu: 
ova tajna visokog promisla 
nepostižna stoji besmrtnima.

Navrh gore tron se gordi visi 
i palata prevječnoga cara; 
vječnosti je ovde kolijevka: 
ovde se je ona okrunila 
svetom rukom velikoga tvorca, 
odavde je hitro polećela 
na opširno carstvo i gospodstvo, 
odavde je prva iskra sjekla, 
u predjele noći uskočila 
i svjetlosti oblik pokazala!

Ovde su se mrske mračne sile 
u komate grdne razdrobile 
i iz vlade bića izbježale 
u žalosno stanje hladne smrti; 
odavde se sa svjetlošću prva 
svemu biću nasmijala zora; 
ovde se je besmrtijem pravda 
na vječito carstvo sačetala; 
odavde ti sudba, volja s umom 
u jednome izbijaju ključu.

Nad visokim prestolom prestolah 
u vozduh se sjajno kolo kreće, 
ka i druga što se kola kreću 
nad prestolma prvijeh angelah; 
ma je ono milione putah 
od svakoga veće i sjajnije; 
mirijade sjajnijeh sunacah 
o njemu su svetijem pravilom 
za svijetle vlase povješane, 
liju svjetlost u opširnu sferu.

To je kruna Boga istinoga, 
sa kojom je sam sebe vjenčao 
nad vječnošću i nad vremenima, 
pod kojom je zavjet učinio 
sebe samom na svetome tronu 
da će mrake gonit za predjele 
i granice osv'jetliti bića, 
da će pravde ime svetkovati 
sa mračnošću zasuti mirovi, 
kako što se na nebu svetkuje.

Oko gore prestolodržeće 
četiri su gore od almaza, 
previsoke, u pravilnom redu; 
iz njih biju četiri fontana 
sa žalošću plamtećijeh lučah; 
debeli se njihovi stubovi 
u pravilnom podižu razmjeru 
u opširnu nebodršca sferu. 
Kad stubove u visinu popnu 
koliko je s zemlje do mjeseca,

onda ti se u pravilne duge 
sviju sferom neba blaženoga, 
na četiri nebesne granice 
u vozdušni okean padaju. 
Iz bezdanih ništožnosti šari, 
od haosa neobdjelanoga 
tvoriteljem na biće pozvani, 
na struje im rojevima lete, 
te se krste i nadoje lučah 
i vozdušna postaju svjetila.

"Sad si, mislim, sasvijem dovoljan 
i duša se obodrila tvoja 
- reče meni krasni žitelj neba - 
kada ti je tvorac dopuštio 
da mu prestol svijetli pogledaš 
i prelesti raja sveštenoga!" 
"Hranitelju, sveti sprovodniče, 
na ravnine nepregledna neba 
kome liku, kome legionu 
prinadležiš svetijeh žiteljah?"

"Vidiš - kaže - one legione 
te su blizu gore trononosne, 
po ravnini što su na gomile 
do bregovah r'jeke besmrtija? 
Ono su ti gusti legioni 
Mihaila prvoprestolnoga. 
Ja njegovu prinadležim liku, 
onde mi je blaženo žilište, 
onde mi je slatko vjekovanje 
svemogućom voljom naznačeno.

Nad naše se legione vise 
šest hiljadah kolah svijetlijeh; 
veliki je naš stan zauzeo 
na sladosnoj vodi besmrtija 
četiridest hiljadah mostovah, 
jer žitelji neba prostranoga 
mogu lećet ka ognjene munje, 
mogu hodit na noge lagane, 
voziti se, koji hoće, mogu 
na ognjenim svojim kolesnicam."

Slavoglasno horenje muzike 
i pjenije besmrtnih likovah 
počelo se bješe utišavat; 
već bijeli nebesni polkovi 
sve mostove bjehu napunili 
sa svojijem divnijem masama; 
svak se svome povraćaše stanu, 
neki pješkom, a neki na krila: 
nepregledne njihove stanove 
prekriliše b'jelim okolima.

Krilatome podobno oblaku, 
kad ga gledaš s visoke planine 
ušikana tihijem zefirom, 
kad se spušti u cvijetna polja 
na velike i bijele mase 
da zefirna poodmori krila 
na kovrima cvijetna proljeća - 
vid podobni besmrtnog voinstva 
predstavljahu opširni stanovi 
na poljima blažene radosti.

"Evo, - reče slatkoglasni angel - 
sad će vreme biti od odiha, 
što vi kod vas noću nazivate." 
Naprijed mi raskaza javljenja 
koja će se u njem pokazati, 
dok odjednom svu nebesnu sferu 
prikri šator čistoga kristala, 
no bijelog i neprozračnoga, 
zaustavi tečenije lučah, 
laku svjetlost u nebo usija.

Divni šator bješe preopširni 
sa visokim svojim idejama 
vješta ruka tvorca ukrasila 
sa blistanjem svake struke bojah 
igrajućih na zračnom prozraku. 
Tu lećaše vječnost okrunjena, 
vješto svoje polete snovaše 
na krilima tamo i ovamo, 
časom u vrh, časom u nizinu, 
tainstvenom pokrita zavjesom.

Za njom vreme sa velikom hukom 
na zefirna sljedovaše krila 
u široke svoje kolovrate, 
neće li je kako uhvatiti. 
Radimosti ove neumorne 
i silnoga njegova naprega 
niko sebi predstavit ne može; 
ali svoje cjelji postić neće, 
jer vjekovah mati bezbrojnijeh 
ima lakša nego sjenka krila.

Druga bješe prozračna ideja 
izvajana na kristalni šator - 
svemoguća poezija tvorca, 
okrunjena krunom tvorenija; 
sve krasote koje biće ima 
i um tvorca sjajni, bespredjelni 
koje vidi u carstvo svjetlosti 
pod tom krunom bjehu okrunjene, 
na tom licu bjehu izražene 
u sjajnosti svetog sovršenstva.

Plan nebesah pred sobom gledaše 
i prelesti pravilnoga vkusa. 
Hiljade ti Božijeh duhovah 
zanešeni njojzi revnovahu; 
opiveni njenom poezijom, 
po blijedom tumarahu sv'jetu 
i stvarahu različne predmete; 
no prividna njina tvorenija 
bježahu im od slaboga vida, 
ka što kule snovidjenja bježe.

Iznad tihe nebesne ravnine 
milioni lećahu šarovah 
na uredna kola i redove, 
kolik' luna na teleskop vidna, 
a lunina cv'jeta i svjetlosti; 
na njih bješe besamrtna ruka 
različite izvezla planove, 
pobijede i veselja neba, 
sa bojama raznim ukrašene, 
te u prozrak veselo blistahu.

"Ah, čestiti stvoritelja sine, 
čudesnoga ovoga viđenja!" 
"Svaki večer - hranitelj mi kaže 
nove, divne, besmrtne ideje 
u našu se sferu svijetljaju, 
i dan svaki neba sveštenoga 
nas čestita novim naslađenjem, 
novi glasi besmrtne muzike 
naša kitna polja potresaju 
novom slavom tvorca mogućega!"

Usta angel na zefirna krila, 
povede me unaprijed malo 
kod jednoga istočnika malop 
"Tu ti sjedi i vode se napij 
sa bistroga toga istočnika; 
ona će ti upravo otkriti 
strašnu sudbu tvoga padenija!" 
To izreče i hitro poleće 
u svijetle svoje legione, 
ka zvijezda s zapada k istoku.

Odlazak me moga hranitelja 
u plačevnu tugu povrgao, 
ka siroče kad se oca liši 
i ostane u svjetskom metežu 
na proizvol neobuzdne sudbe. 
Po dugome mračnom tugovanju 
napijem se vode s istočnika: 
otkri meni nesretnju sudbinu, 
ka predmete što za sobom vidiš 
u svijetlom licu ogledala.

III
Svemogući na tron sjedijaše, 
tainstvenom ukrašen porfirom, 
tvoritelnom zanjat poezijom; 
k prestolu mu sv'jetlome mirovi 
iz mračnoga carstva iznicahu, 
ka u noći od strašnog požara 
kroz oblake od gustoga dima 
što rojima izbježaju iskre 
k svodu divnu neba plavetnoga, 
prezirući nesnosnu stihiju.
Bješe sveta kruna mirodavca 
svojim vidom nebo ukrasila, 
bjehu njenim plamom veselijem 
uzigrala nebesna svjetila 
i srebrne struje besmrtija. 
Dva vojvode nebesnog voinstva 
odlećeše k prestolu višnjega 
na ognjene svoje kolesnice, 
sprovođeni s mnogo legionah 
i s grmljavom nebesne muzike.

Hod se njihov upodobit može 
hučnu hodu dva morska vojvode, 
kad se dignu na bijela krila 
i veselim lete okeanom, 
a oko njih u dugačke vrste 
igrajući prosiplju s' valovi; 
tako divno nebesno voinstvo 
dva vojvode svoje sprovođaše. 
U dvor sjajni uđoše vojvode, 
a vojnstvo se s slavom hučnom vrati.

"Ah, preblagi oče besmrtija, 
- reče Bogu Mihail arhangel - 
besprestano tvoj um presvijetli 
tvoritelnom blista poezijom, 
žertva ti se blagodarenija 
na sve sjajne sažiže mirove 
u čistoti lučah ognjenijeh; 
al' za tvoje silno popečenje 
i za tvoju nježnost otečesku 
malene su žertve tvorenijah."

"Izabrano moje tvorenije, 
ti si sunce među duhovima, 
samo tebi jedan je podoban; 
- reče njemu tvorac svemogući - 
ja sam jedan koji stvarat mogu 
i koji sam svemogućstvom vjenčan; 
jednome je sve pokorno meni 
u prostore i za prostorima; 
da od svete odstupim dužnosti, 
mrake carstvo bi ostalo vječno.

Bi mirovah čislo, neponjatno 
nikom drugom do meni samomu, 
pod haosne ostalo oblake 
zakopano u njedra mračnosti. 
Koliko sam ja posla imao 
dok sam vreme oteo mrakama 
iz njinoga lanca i tavnice, 
puštio ga da leti svobodno 
po opširnoj državi vječnosti 
i po carstvu svijetloga lica.

Bješe grdno jednom mračno carstvo 
svuda svoju vladu raširilo, 
i njegovi nakazni likovi 
ulazahu u polja nebesna 
(te grdobe i tijeh izrodah 
do ja niko voobrazit ne zna), 
samo što se sveštenojzi gori 
i mom tronu primać ne smijahu, 
jer ih moji plameni pogledi 
sa užasom strašnijem drobjahu.

Ove grdne mase nesmislene 
pokorne su meni vazda bile 
i u svoju mračnu kolijevku 
na slomjene svoje kolovrate 
od vida mi strmoglav skakale; 
no njenijem mrtvijem pravilom 
češće bi se putah izvlačile, 
dokle digoh krunu nad prestolom. 
Udar ovi prvi i najsjajni 
njihovo je razdrobio carstvo.

Pob'jeđene mojom krunom sjajnom, 
sakriše se u guste gomile 
u prostore mrtvijeh bezdanah; 
tamo svoje mrtve i plačevne 
satvaraju sa smrću figure 
po gnusnome njihovome vkusu. 
Što se više tvorenijem pružam, 
sve se njino carstvo umaljuje; 
vrijeme će i k toj cjelji doći 
da se bezdne mračne osvijetle.

Zažega sam ja plamene bure 
u predjele noći i haosa, 
te mi bude sunca i mirove 
od sna hladna i prevječitoga. 
Tamo svjetlost užasne pobjede 
nad nijemim carstvom održava, 
rasprostranja svijetle granice 
i poziva na slatko bitije 
iz smrtnoga opširnoga lona 
mnogobrojne zatočnike tame."

"Istočniče sreće besmrtnijeh 
i nadeždo prava i svijetla 
usopšijeh u bezdne mirovah, 
kojijema slijepo mrtvilo 
ne da poznat velikoga tvorca 
otečesko blagoutrobije, 
- reče Gavril ocu besmrtnome - 
i na njine nebrojne likove 
zaždiće se žertva k tvome tronu, 
sve će tebi plamat priznanošću!"

"Načelniče gustijeh redovah, 
sjajno sunce među besmrtnima! 
Kad plamovi zrakah svijetlijeh 
noćne mase i njezino lice 
sažde ognjem svojim svijetlijem 
i rasplaču u svijetle zrake, 
mračne točke kad nigđe ne bude 
do predjelah niti za predjele, 
kad joj oblik pregnusni pogine, 
kad svi kraji zaplamte svjetlošću,

dva vojvode, nebesni prvjenci, 
tad će opšti tvorac počinuti 
i svoj sveti zavjet ispuniti; 
tad će miri i prostori strašni 
slatkoglasnom grmjet armonijom 
vječne sreće i vječne ljubavi; 
tad će moja otečeska duša 
rado priteć k slatkome pokoju 
i besmrtnom gledat dovoljnošću 
srećom svoje tvari okrunjene."

"Ah, sveopšti oče blagodušni! 
- jednim glasom oba arhangela - 
imajući takvog tvoritelja 
veličestvom neizmjernim duše 
koja svakog dobra sovršenstva 
nadvisuje i u sebe hrani, 
trebalo bi da sve guste mrake, 
svi mirovi u njih zakopati 
pohitaju voskresenjem sami 
da ti pređe sv'jetlo lice vide."

"Dva vojvode sv'jetlijeh polkovah! 
Ja sam - kaže - sam po sebe bio, 
bit po sebe već ništa ne može, 
jer je protiv zakona prirode, 
koja pečat moj na lice nosi. 
Sve nek krače svojijem vremenom, 
koga vjenčah na besamrtije 
trenuć su mu v'jekah milioni. 
Koraci su moji božestveni, 
no ja mogu to nazvat prostorom.

Dva najsjajni moji tvorenija 
među svjema besmrtnim dusima, 
kako ime opširnog prostora 
razumjeti vama se dopušta?" 
Mihail mu tihim glasom reče: 
"On je tebi jednome izvjestan; 
evo kako ja o njemu mislim: 
šar nebesa prestolodržnoga 
najsjajni je i najveći, zna se, - 
sredina je on prostora svega.

Oko njega kolah nebesnijeh 
milioni voobražam da su 
(neka čislo i umnožim kolah 
u najveći stepen sčislenija 
što besmrtno tvoje tvorenije 
voobrazit svojim umom može), 
nasijata kola sa suncima; 
svako sunce predvodi mirove 
kolika si kome obredio, 
a mir svaki svoju sferu ima.

Među kola mećem rastojanje, 
radi slave božeskoga vkusa: 
kola dalja bliža obuzimlju, 
ka šar veći što obuzme manji; 
stoga kolo što je koje dalje 
jeste više, su više šarovah. 
Iza ovog te sam iskazao, 
ja dopirem do granice mrakah, 
mrakah mećem koliko svjetlosti; 
ja ovako prostor razumijem."

"Arhangele uma visokoga, 
ka duh jedan dovoljno se dižeš 
i čest tvome činiš stvoritelju, 
- mogući mu tvorac odgovara - 
al' prostora ne znaš značenije: 
prostor mrakah i prostor svjetlosti 
koje umom tvojim voobražaš - 
da se c'jela ova dva prostora 
u šar jedan zrakah svijetlijeh 
preobrate i pravilno sliju,

i šar ovaj da se pruži pravo 
u najtanju što mož postić žicu 
preko ravni užasna prostora, - 
ovaj prostor što bi ova žica 
sa tančinom sv'jetlom proniknula 
u prostoru onom užasnome, 
koga kraje ja jedan postižem, 
bi ti bio samo jedna točka! 
Um je samo jedan bez granice, 
svi su drugi kratkovidni umi.

Čudo mi je - svemogući reče 
vojvodama neba sveštenoga - 
đe mi u dvor s vama nije doša 
drug vam činom jednaki, Satana, 
jer ste često skupa dolazili 
ka nebesni vojenačalnici. 
Istina je, svi besmrtni dusi 
da svobode prava uživaju, 
svašto rade što je njima drago 
po lakome i svetom pravilu."

"Svjetilniče, pravdom okrunjeni! 
- Gavril reče ocu prevječnome - 
pravila su tvoja osveštana, 
njihovijem premudrim poretkom 
plan se krasi neba i nebesah. 
Mi vječitu sreću uživamo; 
Satana je, naš drug blistatelni, 
na svojemu ostao prestolu, 
među svoje velike polkove 
njihan horom besmrtne ljubavi."

"Arhangeli prvoprestolnici! 
Ja ću vama otkrit nešto sada 
što će duše uskolebat vaše: 
gorda se je duša Satanina 
oblačila u haljinu crnu; 
slavoljubni ovaj vojevoda 
mir nebesni pokolebat hoće 
i u vječnu nizvrć pogibiju 
sebe samog i svoje polkove. 
Gnjev pravedni oružje je pravde!

Ova gorda i pakosna duša 
zla je ime u sebe začela 
i razvila zname stradanija. 
Zla njegova viđu posljedstvije 
i pogipše tvari sožaljujem; 
al' je ime neblagodarnosti 
sprama oca pogreška najveća: 
svete pravde strogi su zakoni, 
sve je dužno njima sljedovati, 
prestupnike moj bič nakazuje.

Grdnu dušu zlom opojenika 
mračne bure uskolebale su; 
nesmislenik gordi pomišljava 
da ga nije moja moćna ruka 
na tron gordi iz ništa popela 
jere bi ga mrake zacarile, 
božeski mu prestol uzdignule, 
pa on tamo po svojojzi ćudi 
da sastavlja novi krug nebesah 
i da dava v'jence besmrtija!

Rob gluposti, vrag poretka opšteg, 
svemogućstva važnost ne poznaje. 
Mene li se stidi čestvovati 
kojino sam mogućijem slovom 
šar veliki neba blaženoga 
utvrdio na lakom vozduhu? 
kojino sam okean vozdušni 
nasijao sjajnim ostrovima 
i vjenča ih svetim magnetizmom 
te pogledom jedan drugog drži?

Zakoni su opštega poretka 
moj amanet a život prirode; 
da ih počnu svi mirovi rušit, 
moja bi se silna na njih ruka 
oružala s užasnijem gnjevom: 
ja bih sve njih u grdne komate 
razdrobio, u bezdne zajmio, 
pa bih druge iznova svjetove 
iz mračnoga lona voskresnuo 
i na kola okrunio njina.

Duh lukavi i zlom zadojeni, 
on je svojoj pogubnoj namjeri 
sve polkove svoje obratio, 
Adama je na zlo prevlastio 
(od vas činom mlađega vojvodu) 
i legion njegov mnogobrojni. 
Adamova lakovjernost grdna 
i njegova nepostojnost lika 
baciće ih u plačevno stanje, 
što i narav ni u snu ne snila.[2]

Satanine mračne namišljaje 
vidi moje svevideće oko: 
on je bunu zažeć namislio 
na ravnine neba opširnoga. 
Slijepa mu smjelost pokazuje 
da će vaše sile pob'jediti, 
mene silom prestol ugrabiti, 
prekinuti mirodržni lanac 
pod mojijem privezani tronom, 
sve u mrake utopit mirove.

Osl'jepljena duša zločestijem 
i vječitom svojom pogibijom, 
misli sa mnom vladu dijeliti, 
dijeliti svemogućstvo sa mnom, 
poslje skupa mirotvorci da smo. 
Adamu je počest obećao 
poslje nas dva najvišu na nebo; 
vojnika je od obadva lika 
obećao svakog okruniti 
po nad jednim velikijem mirom."

"Ah, presilni i preblagi oče! 
- arhangela oba jednoglasno - 
čudo da nas u kristalne stupce 
te krajnosti dvije ne smrzoše 
kod tvojega trona presv'jetloga - 
premoguće tvoje božestveno 
i sljepota duha Satanina! 
Ko da s tobom, oče, silu mjeri? 
s tobom kome od jednoga slova 
ustrepeću bezdne i mirovi!

Ah, presveti, milostivi tvorče, 
slabo naše usliši molenje 
za preblagost božestvene duše! 
Tvoj pravedni gnjijev zaustavi 
od vječnoga onog nesretnjika 
i zlijeh mu u zlo pomotnjikah 
te su na prag došli pogibije: 
atom uđe u sunčanu zraku, 
toli neće u nemirnu dušu; 
dako dođu k sebi izgubnici."

"Otrovnošću nadojena duša 
i zavišću sl'jepom zapaljena 
- reče tvorac vojenačalnicma - 
put istine nigda viđet neće 
ni vkusiti sreće besamrtne. 
Ko pravdine popire zakone, 
karatelja ima užasnoga; 
Satana je, lišen svetilišta, 
na gnjev tvorca obratio strašni, 
zlu vječnome podiga katedru.

Do kakve je on doša gluposti: 
da prekine lanac mirodržni! 
Šta će tužna pomislit budala: 
da je lanac mirodržni svezan 
za almazne nebrojne stubove 
te se vise u mojoj palati! 
Ne zna da je lanac mirodržni 
svemoguće slovo stvoritelja, 
koje prostor puni mirovima, 
a mirove sretnim angelima!"

IV
Dan k večeru bješe već nagnuo 
u cvijetne nebesne ravnine, 
dva vjenčana slavom polkovoca 
uljegoše u guste polkove 
vraga neba, a nesreće oca; 
ka dv'je lađe krilah nadutijeh 
kada idu uskijem kanalom 
kroz pokrite snijegom ravnine, - 
tako oni kroz bijele mase. 
pogubljene vojske prolazahu.
"Ah, Satano, ravnočini brate, 
- Mihail mu poče govoriti - 
kakve čerte viđu ja pogubne 
na tvoj obraz, i na sve ostale! 
Zar se jesi r'ješio doista 
ispitati gnjev pravedni tvorca 
i u vječnu povrć pogibiju 
sebe samog i sve legione 
te su tvojoj vlasti potčinjeni 
i tvojojzi kruni arhangelskoj?

Zar se smiješ vragom zlijem nazvat 
oca svoga i oca mirovah, 
koji te je iz jednog atoma 
u vječnoga pretvorio duha, 
okrunio krunom arhangelskom, 
da uživaš vječite sladosti 
u predjele neba blaženoga? 
Ah, Satano, obrati poglede, 
viđi prestol oca prevječnoga: 
on je starA načala i konca!

Obrati se, dušo izgubljena! 
Prolij tople suze pokajanja 
pred opštijem tvorcem milosnijem; 
poznaj ime svemoguće što je 
i značenje tvoje prama njega; 
ižen' tamu iz slijepa uma 
i zlu zavist iz pakosne duše! 
Blagi tvorac mnogomilostiv je, 
oprostiće tvoje zabluždenje, 
pričislit te u vječno blaženstvo."

"Ne, ne! - glasom krupnijem progrmje 
zli gubitelj dušah besmrtnijeh, 
da ga čuje stan buntovni pjeo - 
Mihaile, podobni mi činom, 
ali duhom mnogo niži mene, 
jer ti duša, kako moja, nije 
blagorodnom gordošću zaždena, 
proštenija ne ište Satana; 
blagorodna moja namjerenja 
nebo čuje, a znaće mirovi!

Grka su mi sva blaženstva neba 
dok postignem moje namjerenje 
i pravilo drugo biću dadem; 
ne poznajem ime svemoguće, 
s kojijem mi toliko grozite. 
Rad česa je vaš vladalac gordi 
mene od sna budio vječnoga 
i družinu moju blagorodnu 
kad nam krune samodržavija 
stavit nije na glave mislio?

Ja bih voli da sam vječno osta 
u sna mirnoj vladi i naručju, 
sa svom svojom svijetlom družinom, 
nego đe sam na svijet iziša 
da umnožim gordost ponositu 
nesnosnoga moga protivnika. 
Neće nigda Satanina duša 
umnožavat slavu protivnika; 
neće nigda Satanina usta 
pohvale mu slova izglasiti.

Već je hitra Satanina duša 
mračnu tajnu divno razgledala, 
i u nju sam čisto razabrao 
prošlu sudbu gordijeh nebesah, 
i kako je gordi vladac neba 
svemogućstvo sebi prisvojio 
i prostorom strašnim zavladao. 
Moga bića čita sam pričinu 
i sudbinu moju svukoliku 
i družine moje blagorodne.

Što se gordi neprijatelj diči 
da je tobož mene satvorio 
i svijetle moje legione, - 
tajni slučaj naš je otac bio; 
navlaštito nas je satvorio 
da pravilo biću sačinimo 
i gordosti metnemo granicu, 
da s gordijem vlacem nebesnijem 
dijelimo vladu i mogućstvo, 
da imamo svi jednaka prava.

Strašna sudba prvijeh nebesah, 
o kojoj je pomislit užasno, 
ona dade smjelom grabitelju 
slučaj zgodan te prostor zavlada, 
i prisvoji ime svemoguće 
svojom voljom, svojim soglasijem. 
Ovo strašno padenje nebesah 
načalo mu u tmine unese, 
tme vjekovah vječno neprohodne 
oko njega nagomila krugom.

Prostor cjeo u stara vremena 
bješe sv'jetlim zasut šarovima, 
lica tame nigđe bilo nije. 
Šar svakoji jedne veličine, 
sa našijem svaki jednak nebom 
u svjetlosti i u opširnosti. 
Visio se u svaki šar prestol, 
kako što je naš prestol vrhovni, 
na prestol je u svakoje nebo 
vladac bio jedan okrunjeni.

Veličinu prvijeh nebesah 
iznenada rok užasni stiže: 
nekakva ti pogubna sudbina 
uskoleba prostor i mirove, 
i bure se strašne razgrmješe 
u prošloga okeana[3] njedra; 
mirogubni stresi začestiše. 
Čas suđeni zazvoni svjetlosti; 
na veliku i užasnu žertvu 
gladne bezdne otvoriše usta.

U trenuće oka laganoga 
sva božestva s prestolah padoše, 
svi strmoglav miri polećeše, 
svi se hukom stravičnom skrušiše 
na žertvenik mračne vladalice. 
Pozorišta toga prestrašnoga 
svi umovi predstavit ne mogu: 
kad itahu k pogrebu šarovi, 
jedan drugog u let razdrabljahu, 
na komate lećahu k bezdnama.

Svi mirovi s opširna prostora 
k pogibiji vječnoj odlećeše; 
jedan samo što nevredim osta 
po nekakvoj slijepoj sudbini, 
na kome se gordi prestol visi 
protivnika moga užasnoga. 
E kud sreća da je i on tada 
u grobnicu panuo mirovah 
i premirne da je noći carstvo 
svud svjetlosti pogasilo zraku!

Na zlu sudbu palijeh nebesah 
noć i pustoš carstvo uzdigoše; 
no slijepe ove vladalice 
besilne se odmah pokloniše 
upornome svome soperniku! 
Djejatelni vlastitelj nebesni 
iz haosa zdrobljenih nebesah 
poče male stvarati mirove, 
slabima ih punit žiteljima, 
kako će mu sve pokorno biti.

Evo slučaj - sa užasom kriknu - 
s kojijem je smjeli vladac neba 
svemogućstva ime polučio, 
al' Satana otkriva tainu! 
Na opširne nebesne ravnine 
ištem vladu da podijelimo 
i nebesa pala vozdvignemo, 
prvi zakon da prirodi damo, 
nek se svaki sa vrhovnom vlašću 
na svom nebu gordi i veliča!

Znam ja silu moga sopernika 
i njegovo postojanstvo strašno, 
al' se kunem svijetlim oružjem 
i mojijem nepobjednim štitom, 
sa hrabrošću mojijeh vojvodah, 
svim oružjem moga legiona, 
iskrenošću lika Adamova, 
da namjeru ispunit hoćemo 
al' svi žertva biti blagorodna: 
vječan pokoj vječnoje blaženstvo!"

Vožd pogubni kad riječ izreče, 
punu k tvorcu otrovne zavisti, 
milioni jeknuše glasovah 
u razvratne, odmetne polkove: 
pozdravlja ga s udivljenjem svaki, 
jednoglasno vjernost izražuju. 
Koleblju se gusti legioni 
ka po ravni sazrela žitija 
koja kosu k pogibiji bruse 
kad ih ludi uzmute vihori.

"O zavisti preotrovne žertvo, 
vinovnici vječne pogibije!" 
- Gavril poče arhangel zboriti; 
no hulenja hiljade krikovah 
na višnjega i na dva vojvode 
oko njih se počeše horiti, 
Gavrilovu riječ presjekoše. 
Digoše se dva vjerni vojvode, 
na zefirna polećeše krila 
među svoje blažene polkove.

Satanini zloumišljenici 
idu k njemu s opšteg dogovora: 
Alzzenk, Ilzhud i Alzavalg gordi, 
Obenizrem i Jaobaz zlobni, 
zlome caru tešku krunu daju, 
s kojom krune svoju pogibiju 
opštom voljom izgubljene vojske. 
Zli vladalac kad se sa zlom vjenča, 
pozdravi mu odsvud zagrmješe - 
on vjernosti gordo zahvaljuje.

Evo Adam, evo Noelopan, 
evo Razec i evo Askela: 
od njihova nesretnjega lika 
otpadnika neba pozdravljaju, 
kunu mu se bit družina vjerna, 
samo svoju riječ da održi - 
da ih kruni samodržavijem 
po nad jednim, ka je reka, mirom. 
Ah, nesretni rode slavoljubni, 
skupo li te ta pogreška stade!

V
Tihi pokoj neba blaženoga 
provrže se strašnim pozorištem: 
u nj se raspre razviše znamena, 
krikovi ga hore hulenija, 
rat krvavi u nj je uzavrio; 
legionah stravična kretanja, 
slavom ratnom opitijeh ljutom, 
koleblju ga opštim dviženijem; 
vrag je neba grdni pohitao 
da ispita nakaz zasluženi.
Dva višnjega vjerni vojevode 
pripravljaju hitro legione, 
žedno hite krvavome boju, 
raspaljeni gadnim hulenijem 
mračne duše neba odmetnika. 
Dugački se rede legioni 
na poljane neba prostranoga 
s obadvije strane naporedu; 
drugi stoje ka mase oblačne 
na vozduhu, k boju pripravljeni.

Vid podobni oku predstavljaju 
pogled gordi sjevernih ljesovah 
kad ih zima u kipu obuče, 
i nad njima na prevedrom nebu 
kad se oblak napoli razdvoji 
te u dvije nepregledne mase 
s dva protivna uzmućena vjetra, - 
vid ti takvi dva strašni voinstva 
predstavljahu na polja nebesna 
k krvavoj se borbi gotoveći.

Lomnom jekom vojničke muzike, 
sprovođenom ratnim vosklicima, 
zatutnješe nebesne ravnine. 
Boj se uždi među besmrtnima 
u najviši stepen svirjeposti; 
revnivi se nadskaču vojvode 
ko će veću hrabrost pokazati: 
vjerni tvorcu kazat usrdije, 
a nevjerni k cjelji naprezaju 
da svemoćnim tronom zavladaju.

O sljepoćom opojena zlobo, 
o zla žertvo duše izgubljene, 
rat ste digli na svemogućega! 
Bi nesretnji morehoci pređe, 
- postignuti korabljekrušenjem 
na sredinu bučna okeana, 
kad okrenu suncu na rađanje 
tražeć u njem sebi spasenija - 
pređe sunce rukam dokučili 
no vi moćnim tronom zavladali.

Svi ledovi dva protivne pola 
te na dvije mase počivaju 
i, slomjeni naporom vjetrovah, 
te u sante idu i komate 
po prostoru nemirnijeh poljah 
ne prosiplju toliko strijelah 
ka dv'je vojske jedna protiv druge, 
ne kazuju toliko poloma 
ka u borbi što nebesnoj vidiš 
izlomjena štita i oružja.

Dva dni sv'jetla, dvije noći sjajne 
u jarosti boj jednaki traja; 
s obje strane besmrtne vojnike 
na gomile vidiš povaljene, 
svi u ljute rane ogreznuli; 
ma se napij vode besmrtija, 
malo tuguj, pa izdravi odmah. 
Na hiljade udvoji se vide 
po vozduhu i po ravninama, 
bez velike mješanije masah.

Koplja, mači i plamene str'jele 
angelskom su krvlju obojeni; 
manji, viši besmrtni vojvode 
na ognjenim lete kolesnicam, 
opojeni vojničkom hrabrošću, 
strašnu borbu vojsci pokazuju; 
mnogi, ljutim postignut ranama, 
svrgnut padne s svoje kolesnice 
na ravnine među redovima 
dvije vojske krvlju okupate.

Treće jutro pozorišta strašna 
kad zaigra u polja nebesna, 
Adam s likom svojijem odstupi 
iz nesrećna boja pogubnoga 
sa dubokim duše pokajanjem. 
Na njega se žestokošću srde 
Noelopan, Razec i Askela, 
i ostali mnogi prvijenci, 
što imenom stidnoga izdajstva 
čest pomrači svoga legiona.

"O potčini meni vojevode, 
kojeno je slavoljubje sl'jepo 
i plamena slava brana digla 
s soglasijem mojim vojevati 
na svojega svemogućeg tvorca, 
ne dižite glasa protiv mene! 
Pogrešku sam pozdno grdnu pozna, 
bezrasudno naše zabluđenje 
i što važi ime svemogući; - 
grob je otprt naše pogibije!

Na ognjenoj leteć kolesnici, 
pred svanuće san me laki stiže; 
u njem viđeh strašno vidjenije 
na nakazu tvorca razgnjevljena. 
Ta je sila i gnjijev pravedni 
moju tužnu zabluđenu dušu 
uplašila i oledenila. 
Strašno bješe ludu prestupniku 
svevišnjega oca mogućega 
obučena gnjevom pogledati!

Poslje strašna njegova karanja, 
koga nebo jošt viđelo nije, 
legioni dva vjerne vojvode 
zabunjena pognaše Satanu 
i njegovu izgubljenu vojsku, 
na granice neba doćeraše, 
ugnaše ih u bezdnu nesitu 
rasplamanu smradljivom stihijom; 
bogomrski car sa svojom vojskom 
u goreću potonuše bezdnu.

Bič pravedni svemoguće ruke 
kada ugna odmetnika neba 
u kipeću plamenom pučinu, 
onda vojnstvo pobijedonosno, 
predvođeno s dva svoje vojvode, 
na nas silom nepobjednom udri, 
zajmi i nas strašnijem kricima 
iz nebesnog blaženog žilišta 
tragom našeg zloga prevlasnika, 
zlu pobjedu da s njim dijelimo.

Sveto slovo premilosna oca 
nas s granice vječne pogibije 
svemogućom voljom zaustavi. 
Vjerni nebu tada legioni 
u okove teške i plačevne 
sve nas listom okovaše jako, 
na šar mračni neobdjelan neki 
nas baciše, da lance nosimo, 
đe blaženstva spomen iščezava, 
đe mračnošću sfera uzbunjena!"

Zla pričina i zla predvještatelj 
kad zlu sudbu legionu kaza, 
na njihova božestvena mrtvo, 
vocari se uhilenje mrtvo, 
pogibe im živost božestvena 
na dviženja i na njina lica. 
Vid familje čisla velikoga, 
kad se liši svijetle nadežde 
i s groba se uhiljena vraća, 
predstavljahu polci Adamovi.

Vrag nebesni sa sl'jepom jarošću 
sve jednako bitku produžuje 
i sve žešću i očajaniju. 
On užasne primjere hrabrosti 
kazivaše na poprištu bojnom; 
oko njega strašne mješanije 
predstavljahu tušte besmrtnikah. 
Trudno bješe neba otpadnika 
i vojene njegove polkove 
nadvladati u krvavoj bitki.

Treći danak sa stravičnom hukom 
već prebježa ravnine nebesne; 
večerom se dva vojvode vjerni 
predstaviše tvorcu pred prestolom, 
premilosna oca umoljaju 
da oružja od obije vojske 
smrtonosnim naostri udarom: 
"Već hulenja - kažu - Satanina 
i njegove nerasudne vojske 
nas su vrgla u očajanije."

"Neću - kaže - dva vjerni vojvode, 
zavjet sveti vječno narušiti; 
što sam jednom vjenča besmrtijem 
smrtnu kosu ispitati neće! 
Zlobom k nebu vrage opojene 
ja sam čeka na pokajanije; 
mislio sam da će se sjetiti 
dara moga, vječnoga blaženstva, 
i dužnosti tvari k tvoritelju, 
neba slatkog uveselenija.

Jer angela jednog nebesnoga 
da uliješ sveto naslaždenje 
u gordi stas kedra nebesnoga, 
bi bezdušni velikaš sadovah 
poletio po nebesnoj sferi 
al' se s vrha do dna rastopio 
od preslatke duhovne naslade; 
al' zavišću duše sledenjene 
blagost tvorca jesu prenebregle, 
lišile se vječno naslađenja.

Već su vjesi, sveti oblik pravde, 
zlom svojijem grdno prepunili, 
nagnuli ih k svojoj pogibiji. 
Dan četvrti sjutra će granuti 
na njih strašnim gnjevom nakazanja 
i vječite njine pogibije; 
čuće sjutra udar svemogući, 
tresk će njegov ispitat užasni, 
sjutra će se odzvat slava tvorca, 
vi joj sjajnu likovat pobjedu.

Sva nebesna kola mirodržna, 
i dvižima i nepodvižima, 
praznovaće sjutra u horima 
udar strašni moguće desnice. 
Grdne bezdne, mračne i nijeme, 
snom vječnijem mrtvo uspavane, 
sjutra će se zatrest jekom slave 
presilnoga protivnika njina; 
hoću sjutra udar dati strašni, 
da ga i ja mogu nazvat silnim!

Nepravda je Satanine duše 
zla šar crni u vozduh izvela: 
ad se zove, zlosti mučilište, 
zloga cara mračno vladjenije. 
Vrag se neki crni u njem neba 
gordi adskim samodržavijem, 
zaslužena to mu je nagrada 
i njegovu zlobnu legionu 
što su s' digli nebom zavladati, 
višnjeg tvorca prestola lišiti.

Šar je ovaj dosta pogolemi 
jedna masa crna i plačevna, 
sostav noći i vječnog ridanja; 
dv'je stihije u njem su užasne, 
razljućene najvišom krajnošću - 
stud i oganj, razduti burama, 
sprovođeni strašnim olujama, 
na sve kraje carstva Satanina 
strašnom hukom hore neprestano 
u protivne svoje vihorove.

Stiks je carstvo zločestiva cara 
sa svojijem kipećim volnama 
i smolnijem smradnijem plamenom, 
s ledovima, s užasnim mrazima 
devetstručnim okružio vjencem: 
polu carstva smolnim i plamenim, 
polu carstva mraznim i ledenim. 
Ovaj grdni mnogostručni v'jenac 
vri stravično u svoje krugove 
sa ljutošću svojom mučitelnom.

Kocita će plačevni valovi 
tamo poteć sa vodom nečistom 
mučenija neba otpadnikah, 
a za njime Flegeton i Mente 
sa ljutošću ada nesitoga; 
među dvije protivne stihije 
tamo teče tajni potok Lete, 
na njem straže kćeri Gorgonove 
da pregnusni neba odmetnici 
od struje mu prijatne ne vkuse.

Mučitelno vraga neba carstvo 
niskijem je svodom nadneseno 
kruta tuča neobdjelanoga; 
po njega je okean veliki 
smolne smradne vode zauzeo, 
koja kipi s užasnom ljutošću, 
pružajući blijede plamove, 
smrtne strave i vida punane, 
s plamovima kola dima smradna, 
te miješa mrake sa bljednošću.

U njedrima gadna okeana 
hiljadu se nadimlju volkanah, 
izrigaju s muklijem ječanjem 
nad povrhnost duboke pučine 
strašne vitle dima i plamena, 
o tučnom ih svodu razbijaju. 
Kad volkani smradljivo dihanje 
u utrobu raspaljenu vrate, 
za njima se užasne propasti, 
pune dima i plama, otvore.

Svi bregovi kipeće pučine 
brdima su čestim zasijati, 
no golijem, vida plačevnoga; 
iz njih biju stravični volkani 
koji žednu i mračnu utrobu 
pune gadnom smjesom okeana, 
i opet je na mračnu pučinu 
okeana istoga mrskoga 
bljuju s jekom krupnom i užasnom 
u oblake dima i plamena.

U tartaru, carstvu huliteljah, 
priroda je sve užase svoje 
sa jarošću najvećom ulila; 
priroda je tamo poselila 
sva strašila u bezobraziju, 
te bjesuju i za žertvom riču 
u mrakama po gadnim volnama; 
tamo hidre strahovite fište, 
mnogoglave, na velika jata, 
dignutijeh nad pučinom glavah;

tamo mrske bez broja ehidne 
iz prostrane i žedne utrobe 
dižu mukle i plačevne glase; 
himere su tamo i drakoni 
na velika stada razasuti, 
sa užasom lete po pučini 
dug prirode strašni da ispune; 
tamo zmije veličine grdne, 
krokodili, gadna čudovišta, 
u mrakama čekaju Satanu;

tamo lete užasne furije 
s krikovima adu priličnima, 
smirit sebe u mrake ne mogu, 
iako je njihova stihija, 
jer ih muči zla ćud i opaka 
da mučenje svoje uspu crno 
na slijepe neba mutitelje. 
Zlost njihova prevoshodi mnogo 
svaku ostrost zuba u tartaru, 
svako žalo repa otrovnoga.

Mračnoga je polovinu carstva 
grozna zima vječno sledenila; 
tamo mrazi u stepen najveću 
žitkosti su vodne skamenili, 
mećave se hore kolačima, 
svakog časa gorda brda penju, 
svakog časa raznose ih hitro, 
razvijaju u ljute vihore; 
tamo magle punane snijega 
i krupnoga spuštaju se grada.

Dva vojvode, vjerne moje sluge! 
huče strašno adski uragani, 
a vulkanska mračna grla ječe, 
riču grdna tartarska strašila, 
zveče lanci s jarošću uždeni, 
buče volne s mučiteljskom bukom: 
sve glas sliva pod svodom mračnijem; 
tutnji tartar iz mračne utrobe 
strašnim grlom, zlom opštega glasa: 
sve za žertvom huliteljah čezne!"

Pošto riječ svemogući svrši 
i objavi vjernim vojvodama 
strašnu kaznu i pogibelj vječnu 
vraga neba i soputnikah mu, 
arhangeli s blagogovjenijem 
od višnjega odoše prestola 
među vjerne nebesne polkove, 
koji strašnu i krvavu borbu 
s carem ada jednako vođahu; 
u boj hučni i oni uđoše.

Na nebu se dan četvrti javi 
sa najvišom bojnom žestokošću; 
šum prolama nebesne ravnine 
zlobne vojske bogohulenijem. 
Gorda glava mračna vladaoca 
nepobjednom već mišljaše da je; 
ne zna da je svoje sudbe čašu 
prepunio crnoga otrova, 
čas ne vidi đe se primaknuo 
da mu zvekne vječnom pogibijom.

U jedan mah, ka da munja sinu, 
tušta velja teškoga oblaka, 
bijeloga, u jednojzi masi, 
tronodržnu svu obuze goru; 
u vidu se uredi vijenca 
pravilnoga, no debljinom strašna, 
pa se poče vrćet sa hitrinom 
na zefirna razljućena krila 
oko trona i gore sveštene 
sa potresnom preužasnom jekom.

Svekolike borbe okeanah 
koje čine sa krutim skalama 
u najveću njihovu bjesnoću, 
svekolike napore vjetrovah 
što se čuju na zemnome šaru 
protiv svijeh gustijeh ljesovah 
da u jedan glas mogući sliješ, 
jek bi njihov slab veoma bio 
da pokaže krupnu silu glasa 
kojim oblak vitleći ječaše.

Ovo čudno nenadno javlenje 
boj krvavi na nebu prekide; 
svi vojnici, vjerni i nevjerni, 
k tronu tvorca pogled obratiše, 
ma nevjerni sve jednako hule 
ime neba i slave Gospoda; 
dok svakoje nebesno svjetilo 
tečenije svoje zaustavi 
i svjetlosti svoje polovinu 
svako vrati pod plamenu krunu.

Odjednom se oblak razječani 
u dva pola stravično sastavi; 
na njima se odjednom pojavi 
kolesnica kako sunce sv'jetla, 
hiljadama munjah upregnuta 
te je voze na ognjena krila. 
Svemogući na njoj sjedijaše 
sa gnjijevom vooružan strašnim. 
O, kako mu plameni pogledi 
sijevahu s užasnom ljutošću!

Pušti str'jelu sjajnu i krilatu 
iz svojega almaznoga luka 
na Satanu, grdna otpadnika, 
na njegove mrske legione; 
i krilata poleće strijela 
u ognjenoj velikoj koloni. 
Zvek njegova almaznoga luka, 
silnu huku njezina poleta 
nemam čemu nigđe upodobit 
do njegovoj premogućoj sili.

I krilata pogodi strijela 
na sredinu vojske bogohulne, 
tu se s gnjevom ognjenijem razbi: 
hiljade se kroz otpadnu vojsku 
od nje strašnih razječa gromovah. 
Car tartara i njegova vojska 
popadaše na polje sraženja, 
poraženi strijelom višnjega 
i njenijem plamom opaljeni, 
oblačeni u vječno crnilo.

Od udara ovog svevišnjega 
bezdne hladne zasute atomom, 
koje dosad ime ne poznaše 
do sna hladna i tišine mrtve, 
ne zefira, ne luče, ne glasa - 
sad ih moćna potrese desnica, 
te joj n'jeme iz mračne utrobe 
podjeknuše svemogućom slavom; 
smrt iz svoje prevječne grobnice 
ovaj udar u njima probudi.

Od Gospodnje strijele udara 
potrese se osv'jetljeno biće: 
nepregledna sva nebesna kola; 
mirijade sv'jetlijeh mirovah 
tajnom sudbom i strašnijem stresom 
iz svojijeh kolah iskočiše, 
srojiše se tvorcu oko trona, 
svaki punan besmrtnog voinstva, 
i otada voljom svevišnjega 
postadoše nebesni kuriri.[4]

Svemogući pobjeditelj sjajni 
tek strijelu gromonosnu baci 
iz silnoga i zvečnoga luka 
na Satanu, neba otpadnika, 
i porazi nevjerne polkove - 
u trenuć se munje upregnute 
u sveštenu tvorca kolesnicu 
dugom k jednoj sve naviše strani, 
povratiše polet kolesnici. 
Gospod slave na tron se povrati!

Zaigra mu kruna nad prestolom 
u cijeloj lučesipnoj slavi, 
i ostala nebesna svjetila 
sa živošću novom uzigraše. 
Dva vojvode i vjerno voinstvo, 
i sva vojnstva stekšijeh mirovah, 
u oblačne nepregledne hore 
uzlećeše po blaženoj sferi, 
pojuć slavu pobjednika tvorca 
i ljubavi vječite blaženstvo.

Dan četvrti strašnoga javlenja 
mogućnosti Gospodnje desnice 
bješe blizu sveštenog odiha: 
himni svete slave počinuše 
i grmljave slatkijeh muzikah; 
legioni u duge redove 
sa poretkom volje svemoguće - 
svaki k svome letijaše miru 
te mu ga je Gospod slave silne 
naznačio za vječno blaženstvo.

Dva vrhovna vojenačalnika 
obratiše velike polkove 
da ćeraju neba otpadnika 
iz predjelah blaženog žilišta 
u tartarsko mračno vladjenije 
na vječita njina mučenija. 
Divna kretnja bješe i stravična 
vjerne vojske i pobjedonosne 
k pob'jeđenoj Sataninoj vojsci 
i užasom smrtnim obuzetoj!

Otpadnici neba, ustrašeni, 
pred blaženom pobjegoše vojskom 
s krikovima strave i hulenja. 
Prenesretnja vojska mrake cara 
mrzak li je oblik polučila 
po pravednoj nad njome razrazi: 
crna lica, roge i repove, 
mnogima se rasklopila usta, 
a mnogima za vrat obrnula, 
jošt izroda svakoga gadnosti.

Nemilosno vjerne sluge neba 
hulitelje svoga tvorca gone, 
zlo ćeraju s svijetloga dana 
u kipeće bezdne tartarove, 
na nebesnu dognaše granicu. 
Stup veliki mračni sačiniše 
Satanini soputnici grdni 
od vječnoga svoga padenija 
s sjajnog neba do propasti ada, 
te u strašnom vidu dubijaše.

Tri dana su adski legioni 
neprestano za njinijem carem 
sipali se crnijem potokom 
s kraja neba u utrobu ada. 
Prestrašno je ovo pozorište 
sve užase mnogo nadvisilo: 
kad padahu kriveći se polci 
u dimljiva žvala tartarova, 
žedno tartar drhteći ječaše, 
grdnu žertvu radosno žderaše.

Kad se sabra sila nečestiva 
pod tučnijem svodom raskaljenim, 
uzavreše dreke i krivanje 
od vragovah i od čudovištah; 
činjaše se da ih svod tartara 
neće moći uzdržat nikako, 
nego da će tresnut u komate. 
Dok zaurla Cerber iz dubine 
da je stado u svoju torinu 
i da straži vrata od tartara.

VI
Po pobjedi strašnoj nad Satanom 
veliko se sobranije steče 
u palatu cara prevječnoga: 
arhangeli prvoprestolnici 
i premnoge hiljade sjajnijeh 
heruvimah i pak serafimah 
blagodare tvorcu mogućemu 
rad povratka blažene tišine, 
za svijetlu njegovu pobjedu 
nad vladalcem zlosti i nesreće.
Svemogući u opštemu skupu 
nakazanje Adamovo javlja: 
"Šar ću jedan - kaže - postaviti 
nedaleko od mračnoga ada 
rad vremenog teškog zatočenja 
Adamova i njegova lika; 
šar će ovaj bit sastavljen mali 
od haosa i mračne prašine, 
stihije ću na njem poumjerit, 
a vremenu nepostojnost dati.

Mir ću grubi ovaj Zemlja nazvat. 
Biće ona vodom izobilna, 
cijela će biti zasjejana 
raznog roda proizrastjenijem; 
na nju će se životne porode, 
u vozduhu, vodi i na suho, 
razne rasut u izobiliju: 
tu će biti tihijeh porodah, 
a biti će isto grabljivijeh 
i otrovna gada puzećega.

Kako što sam gordu caru ada 
i njegovu zlome legionu 
spomen živi neba blaženoga 
rad nakaze veće ostavio, 
tako danas lišavam Adama 
s buntovnijem svojim legionom 
blaženoga žilišta spomena, 
da ni jedna najmanja častica 
u duše im od njeg' ne ostane, 
ka da nebo nijesu gledali.

Za nakazu njihova nemira 
nemirni se njihovi duhovi 
u okove blatne tjelesine 
jedan vijek osuđuju kratki; 
neka oni črez judol plačevnu 
lance teške s burama nemira 
u stenjanju prenesu gorkome; 
neka svoju nepostojnost grdnu 
sa prokletstvom tamo oplakuju 
u suzama i u ridaniju;

nek tijela svoja prepitaju 
sa bilijem i njinim sjemenom, 
vodom hladnom i sa životnima. 
Njihovo će kratko zatočenje 
bit im tužno nepostojnoj duši: 
sa plačem će na zemlju padati, 
sa plačem će na zemlji živiti, 
sa plačem se u vječnost vraćati, 
mučitelj će jedan drugom biti, 
svaki sebe poosob najveći.

Smrt ću izvest iz mračne tavnice, 
na zemlju je puštit među njima, 
preodjetu u raznim vidima: 
neka stravom između njih trči, 
čineć strašna opustošenija. 
Ova će ih tirjanstva carica 
nemilosno, s užasnijem vidom, 
nasilstveno, po svojemu pravu, 
svoboditi od teškoga jarma, 
te ih vraćat u život duhovni.

Nepostojne njihove nadežde! 
Kad pomisle da su ih pristigli, 
onda će im dalje izmaknuti. 
Ova njina pišta prijevarna 
biće sumnjom otrovana ljuto; 
lakovjerni zemaljski sužnjevi 
bič će strašni sumnje ispitati: 
ona će ih svuda sprovodati, 
ona će ih svuda pretjecati 
i poglede njine k budućnosti.

Lice smrtno na zemlji čovjeka 
prilično će biti angelskome, 
samo teke jednu iskru malu 
vdohnut ću mu nebesne ljubavi 
u njegovu zemnome plođenju, 
da mu tužnu i kukavnu sudbu 
kolikogod ona ublažaje; 
jer on opet, ako i zabunjen, 
sveđer umno ostaje tvorenje 
i car zemlje, iako u ropstvu.

Čovjek volje ostaje svobodne 
ka svi drugi besmrtni duhovi; 
njegova će duševna tablica 
s obje strane biti načertana 
s dva sasvijem protivna zakona: 
na jednu će zakon pravde blage 
bit u svete načertan linije, 
na drugu će prevlasnika njina 
zla svakoga crnjat se zakoni - 
adski spomen sveze sa Satanom.

Moć će čovjek ova dva zakona, 
kad posveti misli mojoj pravdi, 
bez nikakve muke različiti; 
ali adsko prokletije duha 
čovjeka će češće pljenivati. 
Ova borba pravde i nepravde, 
što je nebo tri dni kolebala, 
biće ona sa svijem užasom 
pečatana na dušu čovjeku, 
da mu ropstvo gorči i koleblje.

Sa prvijem Adam pokoljenjem 
na zemlji će ljuto postradati 
od Satane dušegubitelja 
(jer će Adam prvi plot čovječku 
oblačiti i počet nositi): 
zli vlastitelj ada nesitoga 
dovesti će ljudsko pokoljenje 
do gluposti ove preslijepe 
da pohuli na nebesnu svjetlost, 
a da mračno ime obožava.

Jednoga će sunca zrake sjajne 
šar dvižimi zemni osvjetljati: 
moć će ljudi sa svojega šara 
na uzano svoje podnebije 
viđet dosta mojijeh mirovah; 
no pogubne mrake Satanine 
njihove će zaslijepit oči, 
mirovi im silom svemogućom 
neće sjati njinim pogledima, 
mirodavca pohuliće ime.

Na zemlji će hiljade božestvah 
osl'jepljeni satvarati ljudi; 
biće njina ništožna božestva 
sve izrodi u bezobraziju. 
Bezumnoga ovog jazičestva 
nečisti će prestol predstavljati 
na glibljivom jednome brežuljku, 
kojega će gadi i životna 
neprestano po vrhu puzati, 
da se biljem pitaju raznijem.

Ovo nisko ljudsko osljepljenje 
biće zloba duše Satanine 
na pohulu neba i višnjega. 
Božestvenu moju dušu nježnu 
zaboljeće sudba čovječeska: 
ja ću slovo moje vozljubljeno 
u plot ljudsku poslje oblačiti, 
poslati ga da izbavi ljude 
i zakonom svete moje pravde 
pomračene osv'jetli umove.

Ja sam otac i svjetilo pravde! 
Kada Adam s legionom svojim 
osuđeno izvrše sužanstvo 
i prenesu črez judol plačevnu 
smrtni okov tegotnoga ropstva, 
mog zakona posljedovatelji 
vraćaju se u prvo blaženstvo; 
a zakona cara zločestoga 
u ad idu sl'jepi priverženci 
u mrakama vječnog ridanija.

Poslje zemlju, užasa katedru, 
pozorište bogomrsko zalah, 
gnjezdilište čovječke nesreće, 
sa nevinom krvlju oskvernjenu, 
otrovanu gorkijem suzama, 
kojuno će voplji nevinosti 
kod mojega ukleti prestola - 
nju će oganj božestvene pravde 
u dan sudnji u jedno trenuće 
sažeć svojim sveštenijem plamom."

Legionah sretnji načalnici 
polećeše od trona višnjega 
na ognjene svoje kolesnice 
u vesele nebesne ravnine 
da svetkuju u slatkoj ljubavi 
padenije neba protivnika 
i rođenje novog legiona, 
kojega je na vječno blaženstvo 
svemogući iz bezdne izveo 
da namiri pogubljenu vojsku.

Svemogućom voljom mirotvorca 
četiri se vjetra razjariše 
u dubine hladnijeh bezdanah, 
te oblake strašne i debele 
od prašine i crna haosa 
iz mračnijeh digoše njedarah, 
i sa silom svojom strahovitom 
sa svake ih strane stijesniše 
i u trenuć oka laganoga 
šar naš zemni tamni napraviše.

Iz hladnoga zemaljskoga njedra 
istočnici vodah potekoše, 
sačiniše okean opširni; 
luče sunca životvornim vidom 
rastjenija roda svakojega 
na povrhnost zemnu izmamiše; 
uzmilješe stada životnijeh 
po vozduhu, zemlji i vodama. 
U čas slovom mogućijem tvorca 
zemlja dobi hitro tečenije.

Adam pređe nebesnu granicu 
sa svojijem žalosnijem likom; 
staviše ih pred vrata vječnosti. 
Evo Adam u plot obučeni 
sa podrugom u polja edemska. 
Taruć oči od sna zaborave, 
pogleduje sjajne luče sunca, 
pogleduje divnu soputnicu, 
pogleduje edemsku krasotu, 
blagodari nebu za milosti.

Oplakujuć moju zabunjenu 
i snom teškim obuzetu sudbu, 
vidio sam mrake vladaoca, 
u prevarnu zmiju pretvorena, 
đe on puza na zlo čovječestva. 
Pramatero ljudskoga plemena, 
otrovnoga dara te prihvati, 
kupaćeš ga gorkijem suzama, 
osipat ga plačnim pokajanjem, 
al' badava - zavjet je narušen!

Poslijed sam s užasom vidio 
prvu braću te su pomiljela, 
plod ljubavi prvi božestvene, 
roditeljsku premilu utjehu, 
care mira jednog cijeloga, 
đe sa krvlju bratoubistvenom 
mlado lice zemlje otrovaše. 
Zlobo kleta, da te bog ubije! 
Zla porazo roditeljske duše! 
Zla predskazo otrovne sudbine!

Prva se je krvlju oskvernila 
bezakona ruka Kainova, 
prvoga je sunce vidijelo 
ubojicu Kaina na zemlji, 
roditeljah prvijeh prokletstvo 
na prvoga izlilo se sina. 
Kainovi bezbrojni potomci 
zlom svakijem zemlju ispuniše, 
gr'jeh im diza more nad gorama, 
al' im zloće iskru ne pogasi!

Ah, kako je zemlja napunjena 
s idolima svakoga izroda! 
O, kako je lice svemoguće 
mračna glupost obezobrazila! 
Tame car se zli obradovao 
videć ime neba podrugano, 
videć ljude đe svakoj mrskosti 
sa tamjanom oltar okađuju, 
videć gadne zmije, krokodile 
da bezumna sljepost obožava.

O nevini sinovi prirode, 
o mudrosti prosta najsjajnija! 
Do rođenja sv'jeta istinoga, 
vi presretni poklonici sunca! 
Vi ste vjerni nebesni sinovi, 
vas svjetila luče životvorne 
nose k tvorcu, lučah istočniku; 
luč je sjajna bogoslovija vam, 
luč vam žertvu u nebo uvodi, 
luč vam tvorca osvjetljava dušu!

Gle divnoga sada vidjenija! 
Sunce pravde i zemlju ogrija, 
hram se mračni zasja zatočnikah, 
robovima olakšaše lanci: 
sin dostojni oca prevječnoga 
obuka se u čelovječestvo, 
naoružan oružijem pravde 
i str'jelama svetog prosvještenja, 
popirući zlobu i tirjanstvo, 
dobrodjetelj u hram osveštava.

O preblagi, tihi učitelju, 
slatka li je sveta bistra voda 
s istočnika tvoga besmrtnoga! 
Od tvoga su sv'jetloga pogleda 
uplašene mrake iščeznule, 
od tvoga su hoda sveštenoga 
bogohulni srušeni oltari; 
voskresenjem smrt si porazio, 
nebo tvojom hvalom odjekuje, 
zemlja slavi svoga spasitelja!﻿Većim delom svoga toka reka Drina protiče kroz tesne gudure između
strmih planina ili kroz duboke kanjone okomito odsečenih obala. Samo
na nekoliko mesta rečnog toka njene se obale proširuju u otvorene
doline i stvaraju, bilo na jednoj bilo na obe strane reke, župne,
delimično ravne, delimično talasaste predele, podesne za obrađivanje i
naselja. Takvo jedno proširenje nastaje i ovde, kod Višegrada, na
mestu gde Drina izbija u naglom zavoju iz dubokog i uskog tesnaca
koji stvaraju Butkove Stijene i Uzavničke planine. Zaokret koji tu pravi
Drina neobično je oštar a planine sa obe strane tako su strme i toliko
ublizu da izgledaju kao zatvoren masiv iz koga reka izvire pravo, kao iz
mrkog zida. Ali tu se planine odjednom razmiču u nepravilan
amfiteatar čiji promer na najširem mestu nije veći od petnaestak
kilometara vazdušne linije.
Na tom mestu gde Drina izbija celom težinom svoje vodene mase,
zelene i zapenjene, iz prividno zatvorenog sklopa crnih i strmih
planina, stoji veliki, skladno srezani most od kamena, sa jedanaest
lukova širokog raspona. Od tog mosta, kao od osnovice, širi se
lepezasto cela valovita dolina, sa višegradskom kasabom i njenom
okolinom, sa zaseocima poleglim u prevoje brežuljaka, prekrivena
njivama, ispašama i šljivicima, izukrštana međama i plotovima i
poškropljena šumarcima i retkim skupovima crnogorice. Tako,
posmatrano sa dna vidika, izgleda kao da iz širokih lukova belog mosta
teče i razliva se ne samo zelena Drina, nego i ceo taj župni i pitomi
prostor, sa svim što je na njemu i južnim nebom nad njim.
Na desnoj obali reke, počinjući od samog mosta, nalazi se glavnina
kasabe, sa čaršijom, delom u ravnici a delom na obroncima bregova.
Na drugoj strani mosta, duž leve obale, proteže se Maluhino Polje,
raštrkano predgrađe oko druma koji vodi put Sarajeva. Tako most,
sastavljajući dva kraja sarajevskog druma, veže kasabu sa njenim
predgrađem.
Upravo, kad se kaže »veže«, to je isto toliko tačno kao kad se kaže:
sunce izlazi izjutra da bismo mi ljudi mogli da vidimo oko sebe i da
svršavamo potrebne poslove, a zalazi predveče da bismo mogli da
spavamo i da se odmorimo od dnevnog napora. Jer taj veliki, kameni
most, skupocena građevina jedinstvene lepote, kakvog nemaju ni
mnogo bogatije i prometnije varoši (»Još svega dva ovakva imaju u
Carevini«, govorilo se u staro vreme), jedini je stalan i siguran prelaz
na celom srednjem i gornjem toku Drine i neophodna kopča na drumu
koji veže Bosnu sa Srbijom i preko Srbije, dalje, i sa ostalim delovima
Turske Carevine, sve do Stambola. A kasaba i njeno predgrađe samo
su naselja koja se uvek neminovno razvijaju na glavnim saobraćajnim
tačkama i s obe strane velikih i važnih mostova.
Tako su se i ovde, s vremenom, rojile kuće i množila naselja na oba
kraja mosta. Kasaba je živela od mosta i rasla iz njega kao iz svoga
neuništivog korena.
(Da bi se jasno videla i potpuno razumela slika kasabe i priroda njenog
odnosa prema mostu, treba znati da u varoši postoji još jedna ćuprija,
kao što postoji još jedna reka. To je Rzav i na njemu drveni most. Na
samom kraju varoši Rzav utiče u Drinu, tako da se središte varoši i
ujedno njena glavnina nalaze na peščanom jezičku zemlje između dve
reke, velike i male, koje se tu sastaju, a razasuta periferija prostire se
sa druge strane mostova, na levoj obali Drine i na desnoj obali Rzava.
Varoš na vodi. Ali iako postoje i još jedna reka i još jedan most, reči
»na ćupriji« ne označavaju nikad rzavsku ćupriju, prostu drvenu
građevinu bez lepote, bez istorije, bez drugog smisla osim što služi
meštanima i njihovoj stoci za prelaz, nego uvek i jedino kameniti most
na Drini.)
Most je oko dve stotine i pedeset koraka dugačak a širok oko deset
koraka, osim na sredini, gde je proširen sa dve potpuno jednake
terase, sa svake strane kolovoza mosta po jedna, i dostiže dvostruku
širinu. To je onaj deo mosta koji se zove kapija. Tu su, naime, na
srednjem stubu koji se pri vrhu proširuje, ozidani sa obe strane
ispusti, tako da na tom stubu počivaju, levo i desno od kolovoza, po
jedna terasa, smelo i skladno isturena iz prave linije mosta u prostor
nad šumnom, zelenom vodom u dubini. One su oko pet koraka duge i
isto toliko široke, ograđene kamenom ogradom, kao i ceo most po
dužini, ali inače otvorene i nenatkrivene. Desna terasa, idući iz varoši,
zove se sofa. Ona je uzdignuta za dva basamaka, optočena sedištima
kojima ograda služi kao naslon, a i basamaci i sedišta i ograda, sve od
istog svetlog kamena, kao saliveno. Leva terasa, prekoputa od sofe,
ista je, samo prazna, bez sedišta. Na sredini njene ograde zid se izdiže
iznad visine čoveka; u njemu je, pri vrhu, uzidana ploča od belog
mermera i na njoj urezan bogat turski natpis — tarih — sa
hronogramom koji u trinaest stihova kazuje ime onoga koji je podigao
most i godinu kad je podignut. Pri dnu zida teče česma: tanak mlaz
vode iz usta kamenog zmaja. Na toj terasi smešten je kafedžija sa
svojim džezvama, fildžanima, uvek raspaljenom mangalom, i dečakom
koji prenosi kafe preko puta, gostima na sofi. To je kapija.
Na mostu i njegovoj kapiji, oko njega ili u vezi sa njim, teče i razvija
se, kao što ćemo videti, život čoveka iz kasabe. U svima pričanjima o
ličnim, porodičnim i zajedmčkim doživljajima, mogu se uvek čuti reči
»na ćupriji«. I zaista, na drinskoj ćupriji su prve dečije šetnje i prve
igre dečaka. Hrišćanska deca rođena na levoj obali Drine, pređu
odmah prvih dana svog života most, jer ih već prve nedelje nose u
crkvu na krštenje. Ali i sva druga deca, i ona koja su rođena na desnoj
obali i muslimanska, koja nisu uopšte krštavana, provodila su, kao i
njihovi očevi i dedovi nekad, glavni deo detinjstva u blizini mosta.
Pecali su ribu oko njega ili lovili golubove pod njegovim oknima. Od
najranijih godina njihove oči su se privikavale na skladne linije te
velike građevine od svetlog, poroznog, pravilno i nepogrešno sečenog
kamena. Znali su sve majstorski izrezane obline i udubine, kao i sve
priče i legende, koje se vezuju za postanak i gradnju mosta, i u kojima
se čudno i nerazmrsivo mešaju i prepliću mašta i stvarnost, java i san.
I to su ih znali oduvek, nesvesno, kao da su ih sa sobom na svet
doneli, onako kao što se molitve znaju, ne sećajući se ni od koga su ih
naučili ni kad su ih prvi put čuli.
Oni su znali da je most podigao veliki vezir Mehmedpaša, čije je rodno
selo Sokolovići tu, iza jedne od ovih planina koje okružuju most i
kasabu. Samo vezir je mogao dati sve što treba da se ovo trajno čudo
od kamena sagradi. (Vezir — to je nešto sjajno, krupno, strašno i
nejasno u svesti dečaka.) Zidao ga je Rade Neimar, koji je morao
živeti stotinama godina da bi sagradio sve što je lepo i trajno po
srpskim zemljama, legendarni i stvarno bezimeni majstor kakvog
svaka masa zamišlja i želi, jer ne voli da mnogo pamti ni mnogima da
duguje, čak ni u sećanju. Znali su da je gradnju ometala vila
brodarica, kao što je oduvek i svuda poneko ometao svaku gradnju, i
noću rušila ono što je danju sagrađeno. Dok nije »nešto« progovorilo
iz vode i savetovalo Radu Neimaru da nađe dvoje nejake djece,
bliznadi, brata i sestru, Stoju i Ostoju po imenu, i da ih uzida u srednje
stubove mosta. Odmah je počelo traženje takve dece po celoj Bosni.
Obećana je nagrada onome ko ih nađe i dovede.
Najposle su sejmeni pronašli u jednom udaljenom selu dvoje bliznadi,
pri sisi, i oteli ih silom vezirove vlasti; ali kad su ih poveli, majka nije
htela da se odvoji od njih, nego je kukajući i plačući, neosetljiva za
psovke i udarce, posrtala za njima sve do Višegrada. Tu je uspela da
se progura pred Neimara.
Decu su uzidali, jer druge nije moglo biti, ali Neimar se, kako kažu,
sažalio i ostavio na stubovima otvore kroz koje je nesrećna majka
mogla da doji svoju žrtvovanu decu. To su ovi fino srezani slepi
prozori, uski kao puškarnice, u kojima se sada gnezde divlji golubovi.
Kao spomen na to već stotinama godina teče iz zida majčino mleko. To
su oni beli, tanki mlazevi, što u određeno doba godine cure iz
besprekornih sastavaka, i vidi im se neizbrisiv trag na kamenu.
(Predstava o ženinom mleku izaziva u dečijoj svesti nešto što im je i
suviše blisko i otužno a isto tako nejasno i tajanstveno kao i veziri i
neimari, i što ih zbunjuje i odbija.) Te mlečne tragove po stubovima
stružu ljudi i prodaju kao lekovit prah ženama koje posle porođaja
nemaju mleka.
U centralnom stubu mosta, ispod »kapije«, ima jedan veći otvor, uska
i dugačka vrata bez vratnica, kao džinovska puškarnica. U tom stubu,
kaže se, ima velika soba, mračna dvorana u kojoj živi crni Arapin. To
znaju sva deca. On u njihovim snovima i nadlagivanjima igra veliku
ulogu. Kome se on javi taj mora da umre. Nijedno dete ga još nije
videlo, jer deca ne umiru. Ali ga je ugledao jedne noći Hamid, onaj
sipljivi i večito pijani ili mamurni hamal krvavih očiju, i umro je još te
noći, tu pored zida. Doduše, bio je pijan do nesvesti i zanoćio je tu na
mostu, pod vedrim nebom, pri temperaturi od —15°C. U taj mračni
otvor gledaju dečaci često sa obale, kao u ponor koji straši i privlači.
Dogovore se da svi gledaju netremice, a koji prvi ma šta ugleda da
vikne. Zure u tu široku, mračnu pukotinu, strepeći od radoznalosti i od
straha, dok se nekom malokrvnom dečaku ne učini da se otvor kao
crna zavesa počinje da niše i pomera, ili dok neki od onih podrugljivih i
bezobzirnih drugova (uvek ima po jedan takav) ne vikne »Arapin!« i
ne počne tobože da beži. To pokvari igru i izaziva razočaranje i
negodovanje kod onih koji vole igru mašte, mrze ironiju, i veruju da bi
se pažljivim gledanjem moglo zaista nešto videti i doživeti. A noću, na
spavanju, mnogi od njih rve se i nosi sa tim Arapinom iz ćuprije, kao
sa sudbinom, sve dok ga majka ne probudi i tako ne oslobodi mučnog
sna. I dok ga zapoji hladnom vodom (»da rastjera stravu«) i nagna da
izgovori božje ime, dečak već ponovo spava, premoren od dnevne
igre, tvrdim dečijim snom u kome strahovi još ne mogu da uhvate
maha i ne traju dugo.
Uzvodno od mosta, na strmoj obali od sivog krečnjaka, sa jedne i
druge strane, vide se okrugle udubine, sve dve po dve, u pravilnim
razmacima, kao da su u kamen urezani tragovi kopita nekog konja
natprirodne veličine; one idu odozgo sa Starog grada, spuštaju se niz
liticu do reke i pojavljuju se opet na drugoj obali, gde se gube pod
mrkom zemljom i rastinjem.
Deca koja duž te kamenite obale, za letnjih dana, po vas dan love
sitnu ribu, znaju da su to tragovi davnih vremena i starih ratnika. Tada
su na zemlji živeli veliki junaci, kamen je još bio nezreo i mek kao
zemlja, a konji su bili, kao i junaci, džinovskog rasta. Samo, za srpsku
decu to su tragovi Šarčevih kopita, ostali još od onda kad je Kraljević
Marko tamnovao gore u Starom gradu pa pobegao iz njega, spustio se
niz brdo i preskočio Drinu, na kojoj tada nije bilo ćuprije. A turska deca
znaju da to nije bio Kraljević Marko nit' je mogao biti (jer otkud vlahu i
kopilanu takva sila i takav konj!), nego Đerzelez Alija, na svojoj
krilatoj bedeviji, koji je kao što je poznato prezirao skele i skeledžije i
preskakao reke kao potočiće. Oni se o tome i ne prepiru, toliko su i
jedni i drugi ubeđeni u tačnost svoga verovanja. I nema primera da je
ikad iko uspeo da koga razuveri ili da je ko promenio svoje mišljenje.
U tim udubinama, koje su okrugle a široke i duboke kao oveći čanci,
zadrži se još dugo posle kiše voda, kao u kamenim sudovima. Te
jame, ispunjene mlakom kišnicom, dečaci zovu bunarima i u njima
drže, i jedni i drugi, bez razlike verovanja, sitnu ribu, krkušice i plote,
koje uhvate na udicu.
A na levoj obali, u strani, odmah iznad druma ima jedna oveća humka,
zemljana, ali od neke tvrde zemlje, siva i skamenjena. Na njoj ništa ne
raste i ne cvate do neka sitna trava, tvrda i bodljikava kao čelična žica.
Ta je humka meta i granica svih dečijih igara oko mosta. To se mesto
nekad zvalo Radisavljev grob. I priča se da je to bio neki srpski prvak,
silan čovek. I kad je vezir Mehmedpaša naumio da zida most na Drini i
poslao ljude, sve se pokorilo i odazvalo na kuluk, samo je ustao taj
Radisav, podbunio narod i poručio veziru da se okane toga posla, jer
neće, šale, podići ćuprije na Drini. I muke je imao vezir dok je
savladao Radisava, jer je bio junak mimo ljude a nije ga bila ni puška
ni sablja, nit' je bilo konopca ni lanca kojim se on mogao vezati; sve je
kidao kao konce. Takav je tilsum imao pri sebi. I ko zna šta bi bilo i da
li bi vezir ikad podigao ćupriju da se nije našao neki od njegovih ljudi,
mudar i vešt, i podmitio i ispitao momka Radisavljevog. Tako su
Radisava iznenadili i udavili na spavanju, vezavši ga svilenim
konopcima, jer jedino protiv svile njegova amajlija nije pomagala.
Naše žene veruju da ima po jedna noć u godini kad se može videti
kako na tu humku pada jaka bela svetlost pravo sa neba. I to nekako
u jesen, u vreme između Velike i Male Gospojine. Ali dečaci koji su, i
verujući i ne verujući, ostajali da bdiju pored prozora sa izgledom na
Radisavljev grob, nisu nikad uspevali da vide nebesku vatru, jer bi ih
još pre ponoći savladao san. Zato su opet putnici, kojima nije do toga,
videli neki beo sjaj na humci iznad mosta, vraćajući se noću u kasabu.
A Turci u kasabi, naprotiv, pričaju od starina da je na tom mestu
poginuo kao šehit neki derviš, po imenu šeh-Turhanija, koji je bio
veliki junak i od neke kaurske vojske branio ovde prelaz preko Drine. A
što na tom mestu nema ni nišana ni turbeta, to je po želji samog
derviša, jer je hteo da tako bude sahranjen bez znaka i biljega, kako
se ne bi znalo da je tu. Jer, ako ikad opet navali neka kaurska vojska
ovuda, on će ustati ispod ovog brežuljka i zaustaviti je, kao što je i
nekad učinio, tako da od višegradske ćuprije neće moći dalje napred.
Ali zato njegovu humku samo nebo ponekad ozari svojom svetlošću.
Tako se život kasabalijske dece odigrava ispod mosta i oko njega, u
beskorisnoj igri ili dečijim maštanjima. A sa prvim godinama zrelosti
on se prenosi na most, upravo na kapiju, gde mladićska mašta nalazi
drugu hranu i nove predele, ali gde počinju već i životne brige i borbe i
poslovi.
Na kapiji i oko kapije su prva ljubavna maštanja, prva viđenja u
prolazu, dobacivanja i sašaptavanja. Tu su i prvi poslovi i pazari, svađe
i dogovori, tu sastanci i sačekivanja. Tu se, na ćuprijskoj ogradi od
kamena, izlažu na prodaju prve trešnje i bostan, sabahzorski salepi i
vrući simiti. Ali tu se sakupljaju i prosjaci i sakati i gubavi, isto kao i
mlađi i zdravi koji žele da se pokažu ili da vide druge, kao i svi koji
imaju da iznesu ma šta naročito od plodova, odela ili oružja. Tu često
posedaju zreli, ugledni ljudi da se porazgovaraju o javnim stvarima i
zajedničkim brigama, ali još češće mladići koji znaju samo za pesmu i
šalu. Tu se prilikom velikih događaja i istorijskih promena ističu
proglasi i pozivi (na onom izdignutom zidu, ispod mermerne ploče sa
turskim natpisom, a iznad česme), ali tu su se, sve do 1878. godine,
vešale ili nabijale na kolac glave svih onih koji su ma s koga razloga
bivali pogubljeni, a pogubljenja su u ovoj kasabi na granici, naročito u
nemirnim godinama, bila česta, a za nekih vremena, kao što ćemo
videti, i svakodnevna.
Ne mogu preći preko mosta ni svatovi ni pogreb a da se ne zaustave
na kapiji. Tu se svatovi obično spremaju i svrstavaju pre ulaska u
čaršiju. Ako su mirna i bezbrižna vremena, obredaju se rakijom i
zapevaju, povedu kolo, i često se zadrže mnogo duže nego što su
mislili. A kod ukopa, oni koji nose pokojnika spuste ga malko da se
odmore, redovno tu na kapiji, gde mu je i inače protekao dobar deo
života.
Kapija je najvažnija tačka na mostu, isto kao što je most najvažniji
deo varoši, ili kako je jedan turski putnik, koga su Višegrađani lepo
ugostili, napisao u svom putopisu, »njihova kapija je srce mosta koji je
srce ove kasabe koja svakom mora da ostane u srcu«. Ona pokazuje
koliko su stari neimari, za koje se u pričama priča da su se nosili sa
vilama i svakojakim čudima i da su morali da zaziđuju živu decu, imali
smisla ne samo za stalnost i lepotu građevine nego i za korist i
udobnost koju će od te građevine imati i najdalji naraštaji. I kad čovek
upozna ovdašnji život i dobro razmisli, mora da kaže sam sebi da je
zaista mali broj ljudi u ovoj Bosni koji imaju ovakvu zgodu i ovakvo
uživanje kao što ga svaki i poslednji kasabalija može da ima na kapiji.
Naravno da zimsko doba ne dolazi u obzir, jer tada prelazi preko
mosta samo onaj koji mora, pa i taj pruži korak i pogne glavu pod
hladnim vetrom koji stalno duva nad rekom. Tada, razume se, nema
zadržavanja na otvorenim terasama na kapiji. Ali u svako drugo doba
godine kapija je prava blagodet za malo i veliko. Tada svaki ovdašnji
građanin može, u svako doba dana i noći, da iziđe na kapiju i sedne na
sofu, ili da se zadržava tu oko nje u poslu ili razgovoru. Isturena i
uzvišena petnaestak metara iznad zelene hučne reke, ta sofa od
kamena lebdi u prostoru, nad vodom, između tamnozelenih brda sa tri
strane, sa nebom i oblacima ili zvezdama nad sobom, a sa otvorenim
vidikom niz reku kao uskim amfiteatrom koji u dubini zatvaraju modre
planine.
Koliko ima vezira ili bogataša na svetu koji mogu svoju radost ili brigu,
ili svoj ćeif i dokolicu da iznesu na ovakvo mesto? Malo, vrlo malo. A
koliko je naših, u toku stoleća i nizu naraštaja, presedelo ovde zoru ili
akšam ili noćne časove kad se neprimetno pomera ceo zvezdani svod
nad glavom! Mnogi i mnogi od nas sedeo je tu, podnimljen i naslonjen
na tesan, gladak kamen, i pri večitoj igri svetlosti na planinama i
oblaka na nebu, razmrsivao večno iste a uvek na drugi način zamršene
konce naših kasabalijskih sudbina. Neko je davno tvrdio (istina, to je
bio stranac i govorio je u šali) da je ova kapija imala uticaja na
sudbinu kasabe i na sam karakter njenih građana. U tim beskrajnim
sedenjima, tvrdio je stranac, treba tražiti ključ za sklonost mnogih
kasabalija ka razmišljanju i sanjarenju i jedan od glavnih razloga one
melanholične bezbrige po kojoj su poznati stanovnici kasabe.
Svakako, ne može se poricati da su Višegrađani od davnina važili, u
poređenju sa stanovnicima drugih mesta, kao ljudi lakomisleni, skloni
uživanjima, i brzi na trošak. Njihova varoš je na povoljnom položaju,
okolna sela su rodna i bogata, i para, istina, prolazi obilno kroz
Višegrad, ali se ne zaustavlja dugo u njemu. A ako se nađe neki gazda
štediša i kućanik, bez ikakve strasti, to je redovno neki došljak; ali
višegradska voda i vazduh su takvi da se već njegova deca rađaju
otvorene ruke i raširenih prsta, i podležući opštoj zarazi rasipnosti i
bezbrige žive sa devizom: »Drugi dan, druga i nafaka«.
Priča se da je Starina Novak, kad je iznemogao i morao da se povuče i
napusti hajdukovanje po Romaniji, ovako učio Dijete Grujicu, kad je
trebalo da ga zameni:
— Kad sjediš u busiji, ti dobro gledaj putnika koji naiđe. Ako vidiš da
jordamli jaše a na njemu crven džemadan, srebrne toke i bijele
tozluke, to je Fočak. Udri odmah, jer taj ima i na sebi i u bisagama.
Ako vidiš siromaški odjevena putnika: oborio glavu a poklopio se po
konju kao da je u prošnju pošao, udri slobodno, to je Rogatičanin.
Takvi su svi: tvrdice i tutumraci, a puni para kao šipak. Ali ako vidiš
neku divaniju: prekrstio noge na sedlu, kuca u šarkiju i pjeva iza
glasa, ne udaraj i ne kaljaj ruke uzalud, nego pusti trice nek prođe; to
je Višegrađanin, a taj ništa nema, jer se u njih para ne drži.
Sve bi to potvrđivalo gornje mišljenje onoga stranca. Pa ipak je teško
pouzdano kazati u kojoj je meri to mišljenje tačno. Kao u tolikim
drugim stvarima i ovde nije lako odrediti šta je uzrok a šta posledica.
Da li je kapija napravila od kasabalija ono što su ili je, naprotiv, ona
zamišljena u njihovom duhu i shvatanju i sagrađena prema njima i
njihovim potrebama i navikama? Izlišno i uzaludno pitanje. Nema
slučajnih građevina, izdvojenih iz ljudskog društva u kome su nikle, i
njegovih potreba, želja i shvatanja, kao što nema proizvoljnih linija i
bezrazložnih oblika u neimarstvu. A postanak i život svake velike, lepe
i korisne građevine, kao i njen odnos prema naselju u kome je
podignuta, često nose u sebi složene i tajanstvene drame i istorije.
Svakako, jedno je izvesno: između života ljudi u kasabi i ovoga mosta
postoji prisna, vekovna veza. Njihove su sudbine tako isprepletene da
se odvojeno ne daju zamisliti i ne mogu kazati. Stoga je priča o
postanju i sudbini mosta u isto vreme i priča o životu kasabe i njenih
ljudi, iz naraštaja u naraštaj, isto kao što se kroz sva pričanja o kasabi
provlači i linija kamenog mosta na jedanaest lukova, sa kapijom, kao
krunom, u sredini.
Sad nam se valja vratiti u vremena kad na ovom mestu nije bilo ni
pomisli o mostu, pogotovu ne ovakvom kao što je ovaj.
Možda je i u tim drevnim vremenima poneki putnik prolazeći ovuda,
umoran i okisao, poželeo da se nekim čudom premosti široka i hučna
reka i da mu tako omogući da lakše i brže dođe do svoga cilja. Jer
sumnje nema da su ljudi oduvek, otkako postoje i putuju ovuda i
savlađuju prepreke na putu, pomišljali kako da se na ovom mestu
stvori prelaz, isto kao što svi putnici oduvek maštaju o dobrom drumu,
sigurnom društvu i toplom konačištu. Samo, nije svačija želja plodna
ni svaka pomisao praćena voljom i snagom koja želje ostvaruje.
Prva slika mosta, kojoj je bilo suđeno da se ostvari, blesnula je,
naravno, još posve neodređena i maglovita, u mašti desetogodišnjeg
dečaka iz obližnjeg sela Sokolovića, jednog jutra 1516. godine, kad su
ga tuda proveli na putu iz njegovog sela za daleki svetli i strašni
Stambol.
Tada je ova ista Drina, zelena i plahovita gorska reka »što se često
muti«, derala ovuda, između golih i pustih kamenitih i peščanih obala.
Kasaba je postojala i tada, ali u drugom obliku i drugim srazmerama.
Na desnoj obali reke, navrh strmog brega, gde su sada ruševine, bio je
dobro sačuvan Stari grad, razgranat o utvrđenje još iz doba cvata
bosanskoga kraljevstva, sa kulama, kazamatima i bedemima, delo
jednog od moćnih velmoža Pavlovića. Na obroncima ispod toga grada i
pod njegovom zaštitom postojala su hrišćanska naselja Mejdan i
Bikavac i odskora isturčeni zaselak Dušče. Dole u ravnici, između Drine
i Rzava, gde se docnije razvila prava kasaba, bile su samo varoške
njive, prosečene drumom, pored koga je bio drveni starinski han i
nekoliko vodenica i koliba.
Tamo gde Drina preseca drum bila je čuvena »skela na Višegradu«. To
je bila crna, starinska skela i na njoj mrzovoljan, spor skeledžija, po
imenu Jamak, koga je budnog bilo teže dozvati nego drugog iz
najdubljeg sna. Bio je čovek divovskog rasta i neobične snage, ali je
propao u mnogim ratovima u kojima se proslavio. Imao je samo jedno
oko, jedno uho i jednu nogu (druga mu je bila drvena). Takav, bez
pozdrava i bez osmejka, on je prevozio robu i putnike, ćudljivo i
samovoljno, sporo i neuredno, ali pošteno i sigurno, da su se njegova
poverljivost i njegovo poštenje u priči pričali, isto kao i njegova sporost
i samovolja. Sa putnicima koje je prevozio nije hteo da ima ni
razgovora ni dodira. Bakrene marijaše koje su plaćali za prevoz, ljudi
su bacali na dno crne skele, gde su ležali po vas dan u pesku i vodi, a
tek uveče bi ih skeledžija pokupio drvenim čankom kojim crpe vodu iz
čamca i odneo u svoju kolibu na obali.
Skela je radila samo kad su tok i visina reke bili obični ili nešto malo
povišeni, ali čim se reka zamuti i poraste preko izvesne granice, Jamak
povuče svoju glomaz
pokisli, uzalud izgledaju skelu i skeledžiju i s vremena na vreme
puštaju iznad mutne, besne reke otegnuta dozivanja.
— Ooooo, Jamačeeee!
Niko ne odgovara, i niko se ne pojavljuje dok god voda ne opadne; a
taj trenutak određuje Jamak sam, mrko, neumoljivo, bez pogovora i
objašnjenja.
Varoš, upravo tada još sabijeno, malo naselje, držala se na desnoj
obali Drine, gore na obroncima strmog brega, ispod samih ruševina
nekadašnje tvrđave, jer tada kasaba nije ni postojala u obimu i obliku
koji je dobila tek docnije, kad je sagrađen most i kad su se saobraćaj i
trgovina razvili.
Toga novembarskog dana stigla je na levu obalu reke dugačka povorka
natovarenih konja i zaustavila se da tu konači. Janjičarski aga, sa
oružanom pratnjom, vraćao se za Carigrad, pošto je po selima istočne
Bosne pokupio određen broj hrišćanske dece za adžami-oglan.
Već je šesta godina prošla od poslednjeg kupljenja ovog danka u krvi,
zato je ovog puta izbor bio lak i bogat; bez teškoća je nađen potreban
broj zdrave, bistre i naočite muške dece između desete i petnaeste
godine, iako su mnogi roditelji sakrivali decu u šumu, učili ih da se
pretvaraju da su maloumni ili da hramlju, odevali ih u dronjke i puštali
u nečistoći, samo da izmaknu aginom izboru. Neki su i stvarno sakatili
rođenu decu, sekući im po jedan prst na ruci.
Izabrani dečaci otpremani su na malim bosanskim konjima, u dugoj
povorci dalje. Na konju su bila dva pletena sepeta, kao za voće, sa
svake strane po jedan, i u svaki sepet stavljan je po jedan dečak i sa
njim mali zavežljaj i kolut pite, poslednje što nosi iz očinske kuće. Iz
tih sepeta, koji su se jednomerno klatili i škripali, virila su sveža i
preplašena lica ugrabljenih dečaka. Neki su mirno gledali, preko
konjskih sapi, što je moguće dalje u rodni kraj, neki su jeli i plakali u
isto vreme, a neki su spavali, sa glavom prislonjenom uz samar.
Na izvesnom odstojanju od poslednjih konja u ovom neobičnom
karavanu, išli su, raštrkani i zadihani, mnogi roditelji ili rođaci ove
dece, koja se odvode zauvek da u tuđem svetu budu obrezana,
poturčena i da, zaboravivši svoju veru, svoj kraj i svoje poreklo, pro
vedu život u janjičarskim odama ili u nekoj drugoj, višoj službi
Carstva. To su bile većinom žene, ponajviše majke, babe i sestre
otetih dečaka. Kad bi se suviše približile, agine saharije bi ih rasterivali
udarcima svojih bičeva, nagoneći na njih konje uz glasno alakanje.
One bi se tada razbežale i posakrivale u šumu pored puta, ali bi se
malo posle opet sakupljale iza povorke i naprezale da suznim očima
još jednom ugledaju iznad sepetke glavu deteta koje im odvode.
Naročito su uporne i nezadržljive bile majke. One su jurile, gazeći
žustro i ne gledajući gde staju, razdrijenih grudi, raščupane,
zaboravljajući sve oko sebe, zapevale su i naricale kao za pokojnikom,
druge su raspamećene jaukale, urlale kao da im se u porođajnim
bolovima cepa materica, obnevidele od plača naletale pravo na
suharijske bičeve i na svaki udarac biča odgovarale bezumnim
pitanjem: »Kud ga vodite? Kud mi ga vodite?« Neke su pokušavale da
razgovetno dozovu svoga dečaka da mu daju još nešto od sebe koliko
može da stane u dve reči, neku poslednju preporuku ili opomenu na
put.
— Rade, sine, nemoj majke zaboravit'...
— Ilija! Ilija! Ilija! — vikala je druga žena, tražeći očajno pogledom
poznatu, dragu glavu, i ponavljala je to neprestano kao da bi htela da
detetu useče u pamet to ime koje će mu već kroz koji dan zauvek biti
oduzeto.
Ali put je dug, zemlja tvrda, telo slabo, a Osmanlije moćne i
nemilosrdne. Malo-pomalo te žene su zaostajale i, zamorene
pešačenjem, gonjene udarcima, jedna pre druga posle, napuštale
bezizgledan napor. Ovde, na višegradskoj skeli, morale su da zastanu i
najupornije, jer ih na skelu nisu primali a preko vode se nije moglo. Tu
su mogle mirno da sede na obali i plaču, jer ih niko više nije gonio. Tu
su čekale kao okamenjene i neosetljive za glad, žeđ i studen, sve dok
ne bi na drugoj obali reke još jednom ugledale otegnutu povorku konja
i konjanika kako zamiče ka Dobrunu, i u njoj još jednom naslutile
rođeno dete koje im gine iz očiju.
Toga novembarskog dana, u jednom od onih mnogobrojnih sepeta
ćutao je i suvih očiju gledao oko sebe jedan crnomanjast dečak od
desetak godina, iz visokog sela Sokolovića. Ozeblom i pocrvenelom
rukom on je držao malu krivu britvu i njome rasejano deljao pervaz
svoga sepeta, ali je u isto vreme posmatrao sve oko sebe. Zapamtio je
kamenitu obalu, obraslu retkim, golim i ubogo sivim rakitama,
nakaznog skeledžiju i trošnu vodenicu, punu paučine i promaje, u kojoj
su morali da prenoće p
mesto, gde se prelama drum, gde se beznađe i čamotinja bede
zgušnjavaju i talože na kamenitim obalama reke preko koje je prelaz
težak, skup, i nesiguran. To je bilo ranjavo i bolno mesto te i inače
brdovite i oskudne krajine, na kome nevolja postaje javna i očita, gde
čovek biva zaustavljen od nadmoćne stihije i, postiđen zbog svoje
nemoći, mora da uvidi i jasnije sagleda i svoju i tuđu bedu i zaostalost.
Sve je to leglo u onu fizičku nelagodnost koja je ostala u dečaku toga
novembarskog dana i koja ga nikad docnije nije potpuno napustila,
iako je on promenio život i veru, ime i zavičaj.
Šta je bilo dalje od toga dečaka u sepetu to kazuju sve istorije na
svima jezicima, i to se bolje zna u širokom svetu nego ovde kod nas. S
vremenom on je postao mlad i hrabar silahdar na sultanovom dvoru,
pa kapudan-paša, pa carski zet, vojskovođa i državnik svetskoga
glasa, Mehmedpaša Sokoli, koji je na tri kontinenta vodio većinom
pobedonosne ratove, proširio granice Turske Carevine, osigurao je
spolja, i dobrom upravom učvrstio iznutra. Za tih šezdeset i nekoliko
godina služio je tri sultana, doživeo i u dobru i u zlu što samo retki i
odabrani doživljuju, i uzdigao se na nama nepoznate visine moći i
vlasti, gde samo malo njih dolazi i ostaje. Taj novi čovek, koji je
nastao u tuđem svetu, gde ni mišlju ne možemo da ga pratimo, morao
je da zaboravi sve što je ostavio u kraju iz kojeg su ga nekad odveli.
Zaboravio je nesumnjivo i prelaz na Drini kod Višegrada; pustu obalu
na kojoj putnici dršću od studeni i neizvesnosti, sporu, crvotočnu
skelu, čudovišnog skeledžiju i gladne vrane iznad mutne vode. Ali ono
osećanje nelagodnosti koje je ostalo od svega toga zajedno nije nikad
potpuno nestalo. Naprotiv, sa godinama i sa starošću javljalo se sve
češće: uvek ista crna pruga koja mine grudima i preseče ih naročitim,
dobro poznatim bolom iz detinjstva, koji se jasno razlikuju od svih
muka i bolova što ih je docnije život donosio. Sklopljenih očiju vezir bi
tada čekao da crno sečivo prođe i bol umine. U jednom od takvih
trenutaka, on je došao na misao da bi se oslobodio te nelagodnosti kad
bi zbrisao onu skelu na dalekoj Drini, kod koje se beda i svaka
nezgoda kupe i talože bez prestanka, time što bi premostio strme
obale i zlu vodu među njima, sastavio dva kraja druma koji je tu
prekinut, i tako zauvek i sigurno vezao Bosnu sa Istokom, mesto
svoga porekla sa mestima svoga života. Tako je on bio prvi koji je u
jednom trenutku, iza sklopljenih očnih kapaka ugledao čvrstu i vitku
siluetu velikog kamenitog mosta koji treba na tom mestu da nastane.
Još iste godine otpočela je, po vezirovom naređenju i o njegovom
trošku, gradnja velikog mosta na Drini. Ona je trajala pet godina. To je
moralo biti izuzetno živo i važno doba za kasabu i ceo kraj, puno
promena, sitnih i krupnih događaja. Ali, za čudo, u kasabi, koja je
stolećima pamtila i prepričavala svakojake događaje, i takve koji su
samo u posrednoj vezi sa mostom, nije sačuvano mnogo pojedinosti o
izvođenju samih radova na mostu.
Narod pamti i prepričava ono što može da shvati i što uspe da pretvori
u legendu. Sve ostalo prolazi mimo njega bez dubljeg traga, sa
nemom ravnodušnošću bezimenih prirodnih pojava, ne dira njegovu
maštu i ne ostaje u njegovom sećanju. Ovo mučno i dugo zidanje bilo
je za njega tuđi rad o tuđem trošku. Tek kad je kao plod toga napora
iskrsnuo veliki most, ljudi su počeli da se sećaju pojedinosti i da
postanak stvarnog, vešto zidanog i trajnog mosta kite maštarskim
pričama koje su opet oni umeli vešto da grade i dugo da pamte.
U proleće one godine kad je pala vezirova odluka o gradnji, stigli su u
kasabu njegovi ljudi sa pratnjom da pripreme sve što treba za
građenje mosta. Bilo ih je mnogo sa konjima, kolima, raznim
spravama i šatorima. Sve je to izazivalo strah i zabunu u maloj
varošici i po okolnim selima, naročito među hrišćanskim svetom.
Na čelu ovog odreda stajao je Abidaga, glavni vezirov poverenik za
gradnju mosta, a uz njega je bio Tosun efendija, neimar. (O ovom
Abidagi već se unapred pričalo kao o čoveku bezobzirnom,
nemilosrdnom i strogom preko mere). Čim su se smestili po šatorima
ispod Mejdana, Abidaga je sazvao predstavnike vlasti i sve uglednije
Turke na dogovor. Tu se nije mnogo dogovaralo, jer je govorio samo
jedan, to jest Abidaga. Sakupljeni ljudi našli su se pred krupnim
čovekom, nezdravo crvenog lica i zelenih očiju, u bogatoj carigradskoj
nošnji, sa kratkom riđom bradom i brkovima čudno uzvijenim na
mađarski način. Govor koji je ovaj siloviti čovek održao sakupljenim
ljudima iznenadio ih je još više od njegovog izgleda.
— Po svoj prilici su vam pre mene stigli glasovi o meni, a već znam da
ti glasovi ne mogu biti lepi ni prijatni. Verovatno ste čuli da tražim rad
i poslušnost od svakoga, da hoću i da izbijem i da ubijem svakog ko ne
radi kako treba i ne sluša bez pogovora, da ja ne znam šta je to »ne
može«, »nema«, da se kod mene i za manju reč glava gubi, ukratko
da sam krvav i naopak čovek. Hoću da vam kažem da ti glasovi nisu
izmišljeni ni preterani. Pod mojom lipom zaista nema hlada. Takav
sam glas stekao u dugogodišnjoj službi, izvršujući predano naredbe
velikog vezira. Uzdam se u boga da ću izvršiti i ovaj posao zbog koga
sam poslan, a kad, po svršenom poslu, odem odavde, nadam se da će
preda mnom otići još i gori i crnji glasovi od ovih što su do vas došli.
Posle toga neobičnog uvoda, koji su svi saslušali ćutke i oborenih očiju,
Abidaga je objasnio ljudima da je ovde u pitanju građevina velikog
značaja kakve nemaju ni bogatije zemlje, da će radovi trajati pet,
možda i šest godina, ali da će vezirova volja biti izvršena na dlaku
verno i u minut tačno. Zatim je izložio koje su prve potrebe i kakvi će
biti pripremni radovi i šta se pri tome očekuje od domaćih Turaka i
traži od raje, hrišćana.
Pored njega je sedeo Tosun efendija, sitan, bled i žut poturčenjak,
rodom sa grčkih ostrva, neimar, koji je zidao mnoge Mehmedpašine
zadužbine u Carigradu. On je bio miran i ravnodušan kao da ne čuje ili
ne razume Abidagin govor. Gledao je u svoje ruke i samo s vremena
na vreme podizao pogled. Tada su mogle da se sagledaju njegove
velike, crne oči kadifasta sjaja, lepe, kratkovide oči čoveka koji gleda
samo svoj posao i ne vidi, ne oseća i ne razume ništa drugo od života i
sveta.
Ljudi su izišli zbunjeni i utučeni ispod tesnog i vrelog šatora. Osećali su
kako im znoj curi ispod novih svečanih anterija i kako se u svakog od
njih brzo i neodoljivo useljavaju strah i briga.
To što se sada sručilo na kasabu i ceo ovaj kraj bila je velika,
nerazumljiva napast kojoj se nije moglo dogledati kraja. Prvo je počela
seča šume i dovoz drveta. Tolika se japija slegla na obe strane Drine
da je svet dugo vremena mislio da će most graditi od drveta. Zatim su
počeli zemljani radovi, otkopavanje, pa bušenje krševite obale. Ti su
poslovi u većini svršavani kulukom. Tako sve do u kasnu jesen, kad su
radovi privremeno obustavljeni i prvi deo posla dovršen.
Sve se to vršilo pod Abidaginim nadzorom i pod njegovim zelenim
dugim štapom koji je u pesmu ušao. Jer na koga je on pokazao tim
štapom, primetivši da dangubi ili ne radi kako valja, toga su odmah
hvatali sejmeni, batinali na mestu, i posle ga krvava i onesvesla
polivali vodom i slali ponovo na rad. Kad je, u kasnu jesen, napuštao
varoš, Abidaga je ponovo sazvao starešine i prve ljude i kazao im da
on odlazi preko zime na drugo mesto, ali da njegovo oko ostaje ovde.
Svi će odgovarati za sve. Ako se nađe da je ma šta od radova
pokvareno ili ako usfali jedna jedina žioka od sakupljene japije, globiće
celu varoš. Na njihovu primedbu da bi štetu mogla učiniti poplava,
odgovorio je hladno, bez oklevanja, da je ovo njihov kraj, pa njihova i
reka i prema tome i šteta koju ona počini.
Cele zime kasabalije su čuvale građu i pazile radove kao oko u glavi. A
sa prolećem pojavio se Abidaga sa Tosun-efendijom, ali su se pojavili i
dalmatinski kamenoresci, koje je narod zvao »rimski majstori«. Bilo ih
je u početku oko trideset. Na čelu im je bio neki majstor Antonije,
hrišćanin iz Ulcinja. Bio je visok, lep čovek krupna oka, smela pogleda,
orlovskog nosa, smeđe kose koja mu je padala do ramena, odeven
gospodski, na zapadnjački način. Njegov pomoćnik bio je crnac, pravi
crnac, veseo mlad čovek, koga je cela varoš i sav onaj radenički svet
zvao Arapinom.
Ako je lane, sudeći po gomilama drveta, izgledalo da Abidaga
namerava da diže most od drvene građe, sad se svetu činilo da hoće
novi Stambol da podigne ovde na Drini. Počelo je dovlačenje kamena
iz majdana koji su načeti u brdima kod Banje, na sat hoda od kasabe.
Iduće godine granulo je tu kraj višegradske skele neko naročito
proleće. Pored onoga što niče i cvate svake godine u to doba, izbilo je
iz zemlje čitavo naselje od koliba; nastali su novi putevi i prilazi vodi:
razmilela se bezbrojna volovska kola i kiridžijski konji. Ljudi sa
Mejdana i Okolišta gledali su kako sa svakim danom, kao neki usev,
raste dole kraj reke nemirna gomila ljudi, stoke i građevinskog
materijala svake vrste.
Na strmoj obali radili su majstori kamenoresci. Ceo taj kraj dobio je
žućkastu boju kamene prašine. A malo podalje na peščanoj ravnici,
gasili su kreč domaći argati, promičući, odrpani i beli, kroz beo dim
koji se dizao visoko sa krečana. Putevi su isprovaljivani od
pretovarenih kola. Skela radi po vas dan, prevozeći sa jedne obale na
drugu građu, nadzornike i radnike. Gazeći sjeru prolećnu vodu do
pasa, naročiti radnici pobijaju direke i kolje i sastavljaju pletere,
nabijene ilovačom, koji treba da rastave tok vode.
Sve to gleda svet koji je dotle mirno živeo u ovoj raštrkanoj kasabici
po obroncima pored skele na Drini. I dobro bi bilo kad bi mogao samo
da gleda, ali ovi radovi uzimaju takav obim i toliki mah, da uvlače u
svoj vrtlog sve živo i mrtvo ne samo u kasabi nego i nadaleko oko nje.
Sa drugom godinom broj radnika je toliko porastao da ih ima koliko i
svih muških stanovnika u varošici. Sva kola, svi konji i volovi rade
samo za most. Sve što može da gamiže i da se kotura uzima se i
upreže u posao, ponekad za platu a ponekad i nasilu, kao kuluk. Novca
ima više nego ranije, ali skupoća i oskudica rastu brže nego što novac
pritiče; tako, kad stigne čoveku do u ruke, već je napola pojeden. Još
teže od skupoće i oskudice padaju domaćem svetu nemir, nered i
nesigurnost, koji sada nasrću na kasabu kao posledica gomilanja
tolikog radnog ljudstva iz bela sveta. I pored sve Abidagine strogosti
česte su tuče među radnicima i krađe po vrtovima i dvorištima.
Muslimanski ženski svet mora da krije lice i kad na avliju iziđe, jer
odasvud može da dopre pogled ovih bezbrojnih radnika, stranih i
domaćih; a kasabalijski Turci drže mnogo do propisa Islama, utoliko
više što su svi oni skorašnji Turci i nema gotovo nijednog koji ne pamti
ili oca ili dedu kao hrišćanina ili taze poturčenjaka. Zbog svega toga
stariji ljudi turskog zakona negoduju otvoreno, okreću leđa onoj
zamršenoj gužvi od radništva, tegleće stoke, drveta, zemlje i kamena,
koja se sve više širi i zapliće na obe strane skele i koja u svom rovanju
i širenju načinje već i njihove sokake, avlije i bašte.
U početku svi su oni bili gordi na veliku zadužbinu koju treba da
podigne vezir iz njihovog kraja. Tada još nisu znali ovo što vide sada:
da te slavne građevine traže ovoliki krš i nemir, napor i trošak. Lepo je
to, misle oni, pripadati čistoj veri koja caruje, lepo je to imati vezira
zemljaka u Stambolu, i još lepše zamišljati tvrd i skupocen most preko
reke, ali ovo što se sada dešava ne liči ni na što. Pakao se napravio od
njihove varoši, jedno vrzino kolo od nerazumljivih poslova, od dima,
prašine, vike i meteža. Godine prolaze, radovi se šire i rastu, ali im se
ne vidi kraja ni smisla. Na svašta liči ovo samo ne na most.
Tako misle kasabalijski Turci poturčenjaci i u četiri oka priznaju da im
je priselo i na nos udarilo i gospodstvo i ponos i buduća slava, i
otresaju se i mosta i vezira, i samo mole boga da ih oslobodi ove
napasti i da njima i njihovim kućama vrati nekadašnji mir i tišinu
skromnoga života, pored starinske skele na reci.
Dodijalo Turcima, a pogotovu dodijalo hrišćanskoj raji celog
višegradskog kraja, samo što nju niko ni za šta ne pita niti ona može
svoje negodovanje da pokazuje. A evo ide treća godina da svet kuluči
na novoj građevini i ličnim radom i konjima i volovima. I to ne samo
ovdašnja raja nego i ona iz tri susedna kadiluka. Svuda Abidagini
sejmeni na konjima hvataju seljačku pa i gradsku raju i doteruju je da
radi na mostu. Obično ih iznenade na spavanju i pohvataju kao piliće.
Po celoj Bosni putnik kazuje putniku da ne ide na Drinu, jer ko god
naiđe hvataju ga, ne pitajući ko je ni šta je ni kuda putuje, i nagone da
odradi bar nekoliko dana. Varoški hrišćani se otkupljuju mitom. Seoski
momci se pokušavali da beže u šumu, ali sejmeni odmah uzmu iz te
kuće taoce, često i žene, umesto odbeglih mladića.
Ovo je treća jesen kako narod kuluči na mostu, a ni po čemu ne može
da se vidi da posao odmiče i da se bliži kraj ovoj nevolji. Jesen je već
uveliko; opalo lišće, propištali putevi od kiše, Drina nadošla i mutna, a
gola strnjišta puna tromih vrana. Ali Abidaga ne obustavlja radove. Na
oskudnom novembarskom suncu vuku seljaci drvo i kamen, šljapću
bosim nogama ili »krvavim« opancima po raskaljanom putu, znoje se
od napora i zebu od vetra, i pritežu oko sebe crne pelengire, pune
novih rupa i starih zakrpa, i vezuju pocepane krajeve svoje jedine
košulje od grubog lana, koja je pocrnela od kiše, blata i dima, ali oni
ne smeju da je operu, jer bi se u vodi raspala sve na sitna vlakna. Nad
svima lebdi Abidagin zeleni štap, jer Abidaga obilazi i majdan u Banji i
sve radove oko mosta, i to po nekoliko puta u danu. On je ljut i kivan
na ceo svet što dani kraćaju a posao ne odmiče brzo kako bi on hteo.
U teškom ćurku od ruskog krzna i visokim čizmama, zajapuren u licu,
penje se po skelama onih stubova koji se već dižu nad vodom, ulazi u
kovačnice, ostave i radničke kolibe, i napada sve redom, nadzornike i
preduzimače.
— Kratki su dani. Sve kraći! Ah, kučkini sinovi, samo badava hleb
jedete!
Tako se izdire, kao da su oni krivi što dockan sviće i što se rano
smrkava. A u sumrak, neumoljivi i beznadni višegradski sumrak, kad
se strma brda stežu oko kasabe i brzo pada noć, teška i gluva kao
poslednja, Abidagin bes poraste do vrhunca; i nemajući više na kome
da ga iskali, jede sam sebe i ne može da spava od pomisli na tolike
poslove koji miruju i toliki narod koji dreždi i dangubi. Škripi zubima.
Doziva nadzornike i sračunava kako bi se od sutra mogao dan bolje
upotrebiti i radna snaga jače iskoristiti.
Za to vreme narod spava po kolibama i pojatama, odmara se i
obnavlja snagu. Ali ne spavaju svi; umeju i oni da bdiju, za svoj račun
i na svoj način.
U jednoj prostranoj i suvoj pojati gori vatra na sredini, upravo
dogoreva, jer je od nje ostala samo još žerava koja tinja u
polumračnoj prostoriji. Ceo prostor je ispunjen dimom i kiselkastim
teškim zadahom mokrog odela i opanaka i isparavanjem tridesetak
ljudskih telesa. Sve su to kulučari, seljaci iz okoline, hrišćanska,
kmetovska sirotinja. Svi su kaljavi, pokisli, premoreni i brižni. Pojede
ih ovo besplatno i bezizgledno kulučenje, dok njihove njive, gore po
selima, uzalud čekaju na jesenje oranje. Većina je još budna. Suše
obojke pored vatre, prepliću opanke, ili prosto gledaju u žeravicu.
Među njima se našao odnekud neki Crnogorac, uhvatili ga sejmeni na
drumu pa kuluči već nekoliko dana, iako neprestano svima priča i
dokazuje kako je njemu to vrlo mučno i neprilično i kako mu obraz ne
podnosi ovo argatovanje.
Sad je oko njega okupljen najveći broj budnih seljaka, naročito mlađih.
Iz dubokog džepa svoga sivog gunja Crnogorac izvlači gusle,
neugledne i malene kao podlanica, i kratko gudalo. Jedan od seljaka
izlazi pred pojatu i čuva stražu da ne naiđe ko od Turaka. Svi gledaju u
Crnogorca kao da ga sad prvi put vide i u gusle koje iščezavaju u
njegovim velikim šakama. On se savija; gusle su mu u krilu, a glavu
od gusala pritište bradom, maže strunu smolom i huče u gudalo; sve
je vlažno i odvuglo. I dok obavlja sve te sitne radnje, samosvesno i
mirno kao da je sam na svetu, oni ga netremice gledaju. Najposle
jekne prvi zvuk, rezak i neravan. Uzbuđenje raste. A Crnogorac
podešava i počinje kroz nos da pušta svoj glas i da njime dopunjava
zvuk gusala. Sve se slaže i sve nagoveštava čudnu priču. A u jednom
trenutku Crnogorac zaista, pošto je kako-tako uskladio svoj glas sa
guslama, zabaci odjednom glavu silovito i ponosno, da mu iskoči
jabučica na mršavom vratu i blesnu oštar profil pri svetlosti, i pusti
prigušen i otegnut zvuk: »Aaaa — aaaaaa!« i odmah nastavi
razgovetno i kliktavo:
Pije vino srpski car Stevane,
U Prizrenu, mjestu pitomome,
Do njega su starci patrijari:
Četiri su starca patrijara,
I do njih je do devet vladika,
I dvadeset učtugli vezira,
I po redu srpski gospodari,
Vino služi provizor Mijajlo,
A svijetli sestra Kandosija
Sa njedara dragijem kamenjem...
Seljaci se sve više zbijaju oko guslara, ali bez najmanjeg šuma; dah
im se ne čuje. Svi trepću očima, udivljeni i zablešteni. Trnci prolaze uz
leđa, kičme se ispravljaju, grudi nadimaju, oči sjaju, prsti se na
rukama šire i grče, i mišići na vilicama stežu. Crnogorac veze i kiti sve
brže i brže, sve lepše i smelije, a mokri i rasanjeni kulučari, zaneseni i
neosetljivi za sve ostalo, prate pesmu kao sopstvenu, lepšu i svetliju
sudbinu.
Među tolikim kulučarima seljacima bio je i neki Radisav sa Uništa,
malog sela odmah tu iznad kasabe. Onizak čovek mrka lica i nemirnih
očiju, dobro pognut u pasu, išao je brzo rasturajući nogama i klateći
glavom i ramenima levo-desno, levo-desno, kao da seje brašno. Nije
bio ni siromah kao što je izgledao ni priprost kao što se pravio. Oni su
se prezivali Heraci, imali su dobru zemlju i bilo ih je mnogo muškinja u
kući, ali se je gotovo celo
isturčilo, tako da su oni bili mnogo pritešnjeni i usamljeni. Tako malen,
potuljen i užurban, Radisav je »sejao« za ovih jesenjih noći od jedne
pojate do druge, uvlačio se kao šilo među seljake i sašaptavao sa
pojedincima. Njegovo je kazivanje bilo uglavnom ovakvo:
— Braćo, dotužilo je i valja da se branimo. Vidite lijepo da će nas ova
građevina iskopati i pojesti. I djeca će nam na njoj kulučiti, ako nas još
bude. Ovo se za naš iskop i radi, a ne za drugo. Sirotinji i raji ćuprija i
ne treba, nego Turcima; a mi nit' dižemo vojske nit' vodimo trgovinu; i
skela nam je mnogo. Nego, nas smo se nekolicina dogovorili da idemo
noću, u gluho doba, i da obaramo i kvarimo, koliko se može, što je
napravljeno i podignuto, a da pustimo glas kako vila ruši građevinu i
ne da mosta Drini. Pa da vidimo hoće li šta pomoći. Drugoga puta
nemamo, a nešto valja raditi.
Našlo se, kao uvek, malodušnih i nepoverljivih koji su smatrali da je to
jalova misao, jer se silni i lukavi Turci neće dati odvratiti od svog
nauma, i da treba i dalje kulučiti do božje volje a ne praviti od zla
gore. Ali se našlo i takvih koji su smatrali da je sve bolje nego ovako i
dalje tegliti i čekati da sa čoveka spadne i poslednja krpa odela i
poslednji dram snage od teška posla i Abidagina oskudna hleba; da
treba poći za svakim ko misli da ide ka nekom izlazu. To su bili
uglavnom mladići, ali bilo je i ozbiljnih, ženjenih ljudi, domaćina, koji
su se saglasili, bez oduševljenja i plahovitosti, govoreći zabrinuto:
— Pa hajde da rušimo, krv ga pojela, dok on nije pojeo nas. A ako i to
ne pomogne...
I tu su odmahivali rukom u očajnoj rešenosti.
Tako se tih prvih jesenjih dana proneo glas, najpre među radnicima pa
zatim i po kasabi, da se vila brodarica umešala u posao na ćupriji, da
ruši i razvaljuje prekonoć što se za dan sagradi, i da od gradnje neće
moći ništa biti. U isto vreme počele su zaista preko noći da se javljaju
neobjašnjive štete na zajaženim mestima, pa i na samim zidarskim
radovima. Alat koji su zidari dosada ostavljali na započetim krajnjim
stubovima počeo je da se gubi i nestaje, zemljani radovi da se
provaljuju i osipaju.
Glas da se ćuprija neće moći podići otišao je daleko, širili su ga i Turci i
hrišćani, i sve je više dobivao oblik čvrstog verovanja. Hrišćanska raja
je likovala, sve šapatom, sve nečujno i podmuklo, ali iz puna srca. I
domaći Turci, koji su ranije sa ponosom gledali na vezirovu građevinu,
počeli su da prezrivo namiguju i odmahuju rukom. Mnogi naš poturica
koji, promenivši verom, nije našao ono što je očekivao, nego je i dalje
sedao za tanku večeru i išao prodrtih laktova, slušao je i ponavljao sa
uživanjem pričanja o velikom neuspehu i nalazio neko gorko
zadovoljstvo u tome što ni veziri ne mogu da postignu i izvedu baš sve
što naume. Već se govorilo da se strani majstori spremaju na odlazak i
da ćuprije neće biti tamo gde je nikad nije bilo i gde je nije trebalo ni
počinjati. Sve se to splelo i brzo proširilo u svet.
Narod lako izmišlja priče i brzo ih širi, a stvarnost se čudno i
nerazdeljivo meša i prepliće sa pričama. Seljaci koji su noću slušali
guslara pričali su da je vila koja ruši gradnju poručila Abidagi da neće
prestati sa rušenjem dok ne uzidaju u temelje dvoje dece bliznadi,
brata i sestru, Stoju i Ostoju po imenu. I mnogi su se kleli da su videli
sejmene kako po selima traže takav par dece. (Sejmeni su zaista
obilazili, ali nisu tražili decu nego su po Abidaginom nalogu prisluškivali
i raspitivali po narodu ne bi li saznali ko su ti nepoznati ljudi koji ruše
most.)
Toga vremena se desilo da je u jednom selu iznad Višegrada zanela
neka mutava i maloumna devojka, sirota, koja je služila u tuđoj kući, a
ni sama nije htela ili nije znala da kaže sa kim. To je bio redak i
nezapamćen događaj da devojka, i to ovakva, zanese, i još da otac
ostane nepoznat. I stvar se pročula daleko. Upravo tih dana devojka je
rodila, na nekoj pojati, dvoje bliznadi, ali oboje mrtvorođeno. Žene iz
sela su joj pomogle pri porođaju koji je bio neobično težak i odmah
sahranile decu u jednom šljiviku. A nesuđena majka se već trećeg
dana digla i stala da traži decu svuda po selu. Uzalud su joj
objašnjavali da su deca mrtva rođena i pokopana. Da bi se otresli
njenog zapitkivanja rekli su joj, ili više pokretima objasnili, da su njena
deca odnesena u kasabu, tamo gde Turci grade ćupriju. Onako slaba i
očajna, ona je otumarala u varoš i stala da obilazi oko skela i
gradilišta, da zagleda uplašeno ljudima u oči i nerazumljivim
mumljanjem da pita za decu. Ljudi su je posmatrali sa čuđenjem ili
gonili da ne smeta pri radu. Videći da ne razumeju šta hoće, ona je
raskopčala grubu seljačku košulju i pokazivala im dojke bolne i
nabrekle, na kojima su bradavice već počele da pucaju i krvare od
mleka koje je neodoljivo nadolazilo. Niko nije znao kako da joj
pomogne i objasni da njena deca nisu uzidana u most, jer na sve
dobre reči i uveravanja, grdnje i pretnje, ona je samo žalostivo
mumlala i oštrim, nepoverljivim pogledom ispitivala svaki ugao.
Najposle, prestali su da je gone, puštali je da lunja oko gradilišta,
obilazeći oko nje s mučnim sažaljenjem. Kuvari su joj davali od
radničke pure koja bi zagorela na dnu kazana. Oni su je prozvali luda
Ilinka, a po njima i cela kasaba. I sam Abidaga je prolazio bez
prigovora pored nje, zakretao sujeverno glavu u stranu i naređivao da
joj udele. Tako je ostala da živi, kao mirna luda, tu pored gradnje. Sa
njom je ostala i priča da su Turci uzidali decu u most. Jedni su verovali
u nju, drugi nisu, ali su je svi ponavljali i prenosili.
A štete su se i dalje dešavale, čas manje čas veće, i uporedo sa njima
širili su se sve uporniji glasovi da vile ne daju mosta na Drinu.
Abidaga je besneo. Peklo ga je da se može naći neko ko se usuđuje da
i pored njegove poslovične strogosti, koju je on negovao kao naročit
predmet svog ponosa, preduzme nešto protiv njegovog dela i njegovih
namera. Isto tako gadio mu se ovaj narod, i to muslimani kao i
hrišćani, koji je spor i nevešt u poslu, ali brz na podsmeh i
nipodaštavanje, i tako dobro ume da nađe podrugljivu i razornu reč za
sve što ne shvata ili ne ume da uradi. Isturio je straže sa obe strane
reke. Štete na zemljanim radovima tada su prestale, ali se na samoj
vodi i dalje rušilo. Samo za mesečnih noći nije bilo kvara. To je
Abidagu, koji nije verovao u vile, utvrdilo u verovanju da ta vila nije
nevidljiva i da ne dolazi s visina. Dugo nije hteo, nije mogao da veruje
onima koji su mu govorili da je to seljačko lukavstvo ali sad se sve više
uveravao da je ipak tako. I to ga je nagonilo u još veći bes. Ali u isto
vreme on je dobro znao da mora mirovati i prikrivati svoj gnev ako
hoće da pripreža i uhvati štetočinu i što brže i potpunije razbije
pričanja o vilama i o napuštanju radova na mostu, koja mogu da
postanu opasna. Pozvao je starešinu sejmena, jednog Plevljaka koji je
odrastao u Carigradu, bledog i nezdravog čoveka.
Ova dva čoveka su se nagonski odbijala među sobom i u isto vreme
neprestano privlačila i sudarala. Jer između njih su stalno tkala i
talasala nerazumljiva osećanja mržnje, odvratnosti, straha i
nepoverenja. Abidaga, koji ni prema kome nije bio mek ni prijatan,
ispoljavao je prema ovom bledom poturčenjaku neprikrivenu
odvratnost. Sve što je on radio ili govorio dražilo je Abidagu i izazivalo
da ga grdi i unižava. I što se Plevljak više ponižavao i pravio slađim i
revnosnijim to je Abidagina odvratnost sve više rasla. A sejmenski
starešina se od prvog dana sujeverno i strahovito bojao Abidage. Taj
strah se s vremenom pretvorio u mučnu moru, koja ga nije napuštala.
Pri svakom koraku i pokretu, često i u snu on je pomišljao: šta će
Abidaga za ovo kazati? Uzalud je nastojao da mu se dodvori i da mu
ugodi. Sve što je dolazilo od njega Abidaga je primao s negodovanjem.
A ta nerazumljiva mržnja kočila je i zbunjivala Plevljaka i činila ga još
krućim i nespretnijim. On je verovao da će zbog Abidage jednog dana
izgubiti ne samo hlebac i položaj nego i glavu. Zato je živeo u stalnim
uzbuđenjima i prelazio iz samrtne potištenosti u grozničavu i svirepu
revnost. Kad je sada, bled i krut, stao pred Abidagu, ovaj mu je rekao
glasom prigušenim od srdžbe:
— Slušaj, šuplja glavo, ti si vešt ovim krmkovićima, znaš njihov jezik i
njihove marifetluke, pa i pored svega toga nisi u stanju da pronađeš
koja je to rđa koja se digla da vezirski posao kvari. A to je zato što si
rđa kao i oni što su, samo se našla još gora rđa od tebe koja te je
postavila za starešinu i zabita a nije se niko našao da te nagradi kako
zaslužuješ. Evo ja ću, kad niko nije. Da znaš da ću te sabiti u zemlju
da od tebe ne bude senke na suncu ni koliko je ima od najmanje
travke. Ako za tri dana ne prestanu svaki kvar i šteta na radovima,
ako mi ne uhvatiš onog ko ih čini i ne ućutkaš sve ludačke glasove o
vilama i o prestanku radova, nabiću te živa na kolac na najvišoj skeli,
da te svet gleda i od tebe strah hvata i pamet u glavu uzima. Kunem ti
se životom i verom kojom se ne kune lako. Danas je četvrtak, imaš
vremena do nedelje. A sad idi đavolu koji te meni i poslao. Idi! Sikter!
I bez zakletve Plevljak bi verovao Abidaginoj pretnji, jer je i u snu
drhtao od njegova glasa i pogleda. Sad je izišao u jednom od onih
svojih grčevitih, paničnih nastupa straha i odmah se očajnički dao na
posao. Sakupio je sve svoje ljude i prešavši naglo iz samrtne
ukočenosti u ludačku jarost stao je da ih grdi.
— Slijepci! Badavadžije! — derao se Plevljak kao da ga živa nabijaju
na kolac, unoseći se svakom od sejmena u lice. — Zar se tako straža
straži i carsko dobro čuva? Kad je na kazan ići, brzi ste i okretni svi, a
kad je u službi potrčati, vežu vam se noge i stane pamet. A meni obraz
zbog vas gori. Ali nećete više kod mene plandovati! Znajte da ću od
ovih skela kasapnicu sejmensku napraviti! Ni na jednom od vas neće
biti glave ako za dva dana ovo čudo ne prestane i ako ne pohvatate i
pobijete razbojnike. Dva dana imate još života, kunem vam se vjerom
i ćitabom.
Tako je vikao dugo. I najposle, ne znajući šta bi još mogao da im kaže
i čime da pripreti, pljuvao je sejmene, jednog po jednog, redom. Ali
kad se ispraskao i kad se oslobodio pritiska straha koji ga je napuštao
u vidu gneva, odmah se očajničkom snagom dao na posao. Noć je
proveo krstareći sa momcima po obali. U neko doba učinilo im se da
čuju kako nešto lupa na onom delu skela koji je najdalje isturen u reku
i potrčali tamo. Čuli su još kako se odvaljuje daska, osipa kamen i
pada u vodu, a kad su došli do mesta našli su zaista polomljene skele i
razvaljen zid, ali ni traga od krivaca. Pred tom avetinjskom prazninom
sejmeni su drhtali od noćne vlage i sujevernog straha. Dozivali su se,
buljili u tamu, mahali zapaljenim lučevima, ali sve je bilo uzalud. Šteta
je bila opet učinjena a oni koji su je počinili nisu bili ni uhvaćeni ni
ubijeni, kao da su zaista nevidljiva bića.
Iduće noći Plevljak je bolje pripremio zasedu. Prebacio je nekoliko ljudi
i na drugu obalu. Kad je pao mrak, posakrivao je po skelama, sve do
na kraj, sejmene a sam je sa još dvojicom ljudi seo u jedan čamac koji
je sa mrakom neopaženo dovukao na levu obalu. Odavde su sa
nekoliko zaveslaja mogli da budu kod jednog od dva započeta stuba. I
tako bi štetočinu saleteli sa dve strane da ne može umaći, ako nije ili
krilato ili podvodno biće.
Cele te duge i studene noći Plevljak je preležao u čamcu, pokriven
ovčijim kožama i mučen najcrnjim mislima, preturajući neprestano po
glavi: da li će Abidaga zaista ostvariti svoju pretnju i oduzeti mu život
koji pored ovakvog starešine i inače nije život nego samo strah i muka.
Ali duž cele građevine nije se začuo ni najmanji šum, izuzev jednolično
pljuskanje i mrmorenje nevidljive vode. Tako je i svanulo, a Plevljak je
u celom ukrućenom telu osećao kako mu se život smrkava i krati.
Iduće treće i poslednje noći isto bdenje, isti raspored, isto uplašeno
osluškivanje. I ponoć je prošla. Plevljaka je hvatala samrtna
ravnodušnost. Tada se začuo lak pljusak a zatim, jače, tup udarac o
hrastove grede koje su pobijene u reci i na kojima počivaju skele. Otud
je odjeknuo oštar zvižduk. Ali Plevljakov čamac već je krenuo. Stojeći
uspravno on je buljio u mrak, mahao rukama i promuklim glasom
vikao:
— Veslaj, veslaj! Uprrri!
Bunovni ljudi su veslali oštro, ali jaka matica ih je ipak uhvatila nešto
ranije nego što je trebalo. Umesto da pristanu uz skele oni krenuše niz
vodu kojoj nisu mogli da se otmu, i ona bi ih odnela daleko da ih nešto
neočekivano ne zaustavi:
Tu, na sredini brzaka, gde nije bilo direka ni skela, njihov čamac udari
u nešto drveno i teško, i odjeknu tupo. To ih zaustavi. Tek tada
razabraše da se gore na skelama sejmeni gušaju sa nekim. Sejmeni,
sve poturčenjački sinovi iz naših krajeva, vikali su gore svi u jedan
glas; u tami su se ukrštali njihovi isprekidani i nerazumljivi povici:
— Drž', ne puštaj!
— Kahrimane, 'vamo!
— Ja sam, ja!
Između tih povika čulo se kako neki težak predmet ili ljudsko telo
pljusnu u vodu.
Plevljak je nekoliko trenutaka bio u potpunoj nedoumici gde je zastao i
šta se to dešava, ali čim se malo snašao on poče gvozdenom kukom
na dugačkoj motki da se odupire o direke na koje je u vodi udario i da
vuče čamac uz vodu, sve bliže skeli. Sad je već bio kod hrastovog
direka i ohrabren vikao iz svega glasa:
— Luč, palite luč! Konopac mi dajte!
Najpre mu nije niko odgovarao. Najzad, posle mnogog dovikivanja u
kome niko nikog nije slušao ni mogao da razume, planu gore
nesigurno i bojažljivo tanka lučka. Taj prvi blesak više zbuni oči i
pomeša u nemiran kovitlac ljude i predmete sa njihovim senkama i
crvenim odblescima na vodi. Ali planu još u nečijoj ruci luč. Sad se
svetlost umiri i ljudi počeše da se pribiraju i raspoznavaju. Sve se brzo
razmrsi i objasni.
Između Plevljakovog čamca i skela nalazio se mali splav od svega tri
direka; samo na prednjem delu bilo je veslo, pravo splavarsko veslo,
tek kraće i slabije. Splav je bio vezan leskovom gužvom za jedan od
hrastovih direka ispod skela i držao se protiv brze vode koja ga je
zapljuskivala i svom silom vukla naniže. Sejmeni sa skela pomogoše
svome starešini da pređe preko splava i da se ispne do njih. Svi su bili
zadihani i unezvereni. Na daskama je ležao vezan hrišćanin seljak.
Videlo se kako mu se brzo i jako nadimaju grudi, i oči u kolutanju
pokazuju strašnu beonjaču.
Najstariji od četvorice sejmena objašnjavao je uzbuđeno Plevljaku
kako su oni stražarili pritajeni na raznim mestima po skelama. I kad su
u tami čuli veslo pomislili su da je to starešinin čamac, ali su bili toliko
mudri, da se ne jave i da čekaju šta će naići. Tada su videli dvojicu
seljaka kako prikrajčiše uz direke i kako s mukom vezuju splav. Pustili
su ih da se ispnu i da zađu među njih a onda su ih napali nadžacima,
oborili i stali da vezuju. Ovoga koji je bio obeznanjen od udaraca po
glavi vezali su lako, ali onaj drugi, praveći se prvo da je obamro,
kliznuo kao riba i propao kroz daske u vodu.
Tu sejmen uplašeno zastade u govoru, a Plevljak poče da viče:
— Ko ga je pustio? Kazujte ko ga je pustio, jer ću vas sve na komade
sasjeći, sve!
Momci su ćutali i treptali očima na crvenoj nemirnoj svetlosti, a
Plevljak se okretao oko sebe kao da ga traži u mraku, psujući im
jednako i ono što im danju nikad nije psovao. Ali se odjednom trže,
nagnu se nad vezanog seljaka kao nad dragoceno blago i sav drhteći
stade da ciči kroza zube nekim tankim, plačevnim glasom:
— Čuvajte ovoga, čuvajte dobro! Ah, kurvini sinovi, ako mi ga pustite,
znajte da glave na vama nema!
Sejmeni se uskomešaše oko seljaka; dotrčaše sa obale, preko skela,
još dvojica. Plevljak je izdavao naredbe, opominjao da ga bolje vežu i
čvršće drže. Tako ga kao mrtvaca prenesoše polako i oprezno na
obalu. Plevljak je pošao za njima, ne gledajući gde staje i ne skidajući
pogleda sa vezanog čoveka. I sa svakim korakom činilo mu se da
raste, da tek počinje da živi.
Na obali su počeli da se pale i mitoklasaju novi lučevi. Uhvaćeni seljak
je unesen u jedan od radničkih kućeraka, gde je zapaljena vatra, i
vezan uz direk konopcem i verigama koje su skinuli sa ognjišta.
To je bio glavom Radisav sa Uništa.
Plevljak se malo stišao, nije vrištao ni psovao, ali nije mogao nigde da
se skrasi. Slao je sejmene niz obalu da traže onog drugog seljaka koji
je skočio u vodu, iako je bilo jasno da ga po ovako mračnoj noći, ako
se nije udavio, niko neće moći stići ni uhvatiti. Izdavao je i druga razna
naređenja, ulazio, izlazio, pa se opet vraćao, pijan od uzbuđenja.
Počeo je i da ispituje vezanog seljaka, ali je i to napustio. Uopšte, sve
što je radio trebalo je samo da zajazi i prikrije njegov nemir, jer u
stvari on je samo na jedno mislio: čekao je Abidagu. I nije morao dugo
da ga čeka.
Pošto je odspavao prvi san, Abidaga se po svom običaju odmah iza
ponoći probudio i, ne mogući više zaspati, stajao je kraj prozora i
gledao u tamu. Sa njegovog čardaka na Bikavcu danju se videla rečna
dolina i cela građevina sa kućercima, mlinovima, pojatama i celim
onim razrovanim i zakrčenim prostorom oko nje. Sad je u tami
naslućivao sve to i sa gorčinom mislio kako posao ide sporo i teško i
kako će to jednog dana morati doći i veziru do ušiju. Za to će se već
neko pobrinuti. Ako niko, a ono ovaj glatki, hladni i podmukli Tosun
efendija. I tada bi se moglo desiti da padne u nemilost kod vezira. A
to, to je ono od čega on ne može da spava, a kad zaspi i u snu drhti.
Jelo mu je otrovano, ljudi su mu crni, život mu je mrzak samo kad
pomisli na to. Nemilost, to znači da si udaljen od vezira, da ti se
neprijatelji podsmevaju (ah, samo ne to!), da nisi niko i ništa, da si
dronjak i fukara ne samo u tuđim nego i u svojim sopstvenim očima.
Znači izgubiti teško stečeni imetak ili, ako ga i zadržiš, grickati ga
kradimice, daleko od Stambola, negde u progonstvu, u mračnoj
provinciji, zaboravljen, izlišan, smešan, bedan. Ne, samo to ne! Bolje
ne gledati sunce i ne disati vazduh! Sto puta je onda bolje bilo i ne biti
niko i ne imati ništa! — Eto, to je ta misao koja mu se uvek vraća i po
nekoliko puta u danu nagoni krv da bolno udara u teme i slepoočnice,
ali ni inače nikad potpuno ne iščezava, nego leži kao crn talog u
njemu. To bi za njega značila nemilost, a nemilost je mogućna svakog
dana i časa, jer sve radi da ona dođe, samo on jedini radi protivno i
brani se; dakle on jedan protiv svih i svega. I to traje već petnaestak
godina, otkako je došao do ugleda i uticaja, otkako mu vezir poverava
velike i važne poslove. Pa ko to može da izdrži? Ko da spava i miruje?
Iako je bila hladna i vlažna jesenska noć, Abidaga je otvorio prozor i
gledao u tamu, jer mu se činilo da se guši u zatvorenom prostoru.
Tada je primetio da se na skelama i po obali pale i kreću svetlosti. Kad
je video da ih biva sve više, pomislio je da se nešto neobično desilo,
obukao se i probudio momka. Tako je stigao pred osvetljenu pojatu
upravo u trenutku kad Plevljak nije više ni sam znao kako da grdi,
kome da naređuje, uopšte šta da radi pa da prikrati vreme.
Neočekivani dolazak Abidagin posve ga je zbunio. Toliko je želeo taj
čas, a sada kad je nastupio, on nije umeo da ga iskoristi onako kako je
zamišljao. Mucao je od uzbuđenja i zaboravio je na vezanog seljaka.
Abidaga je samo prezrivo gledao iznad njegove glave i odmah se
uputio ka zarobljeniku.
U pojati su naložili življu vatru tako da je i najudaljeniji kutak bio
obasjan, a sejmeni su dodavali sve nove glavnje.
Abidaga je stajao pred vezanim seljakom od koga je bio mnogo viši.
Bio je miran i zamišljen. Svi su čekali na njegovu reč, a on je mislio:
eto s kim ja imam da se borim i nosim, eto od koga zavise moj položaj
i moja sudbina, od ove prezrene i slaboumne poturice Plevljaka i od
nerazumljive, okorele zlobe i uporstva ove rajinske gnjide. A onda se
trgnuo i počeo da izdaje naredbe i da ispituje seljaka.
Pojata se ispunila sejmenima, napolju su se čuli glasovi razbuđenih
nadzornika i radnika. Abidaga je postavljao pitanja preko Plevljaka.
Radisav je najpre tvrdio da su se on i još jedan mladić rešili da beže i
da su zato spremili mali splav i krenuli niz reku. Kad su mu pokazali
svu besmislenost njegovog tvrđenja, jer se po mračnoj noći ne može
ploviti niz nemirnu rek
Svega njih dvojica su se dogovorili da ruše gradnju na mostu. Tako su
mislili da treba i tako su uradili. Niko drugi nije znao i nije učestvovao.
Ispočetka su prilazili sa obale, na raznim mestima, i uspevali su dobro,
ali kad su videli da je straža na skelama i po obali, smislili su da
sastave tri direka u splav i da tako neprimećeni priđu građevini sa
reke. To je bilo pre tri dana. Već prve noći umalo da ih nisu uhvatili.
Jedva su izmakli. Zato iduće noći nisu uopšte izlazili. A kad su noćas
opet probali sa splavom desilo se ovo što se desilo.
— To je sve. Tako je bilo i tako smo radili, a vi sada činite svoje.
— A ne, nećemo tako, nego kazuj ko vas je nagovorio na to! Jer, ništa
su te muke dosada prema ovima koje idu.
— Vala, činite šta vam je drago.
Tada priđe onaj Merdžan kovač sa kleštima. Kleče pored vezanog
čoveka i poče da mu kida nokte sa bosih nogu. Stisnutih zuba seljak je
ćutao, ali je čudna drhtavica, koja mu je i onako vezanom tresla telo
sve do pasa, odavala da je bol morao biti velik i neobičan. U jednom
trenutku seljak procedi kroza zube nešto nejasno. Plevljak koji je
vrebao njegove reči i pokrete i žudno očekivao ma kakvo priznanje
dade rukom znak Ciganinu da prestane i odmah priskoči.
— Kako? šta kažeš?
— Ništa. Kažem: što me na pravdi boga mučite i što dangubite.
— Kazuj ko te nagovorio?
— Ama, ko će me nagovoriti? Šejtan!
— Šejtan?
— Šejtan, jakako, onaj koji je i vas nagovorio da zidate ćupriju.
Seljak je govorio tiho ali tvrdo i određeno.
Šejtan! Čudna reč, kazana ovako ogorčeno u ovako neobičnom
položaju. Šejtan! I toga ima, mislio je Plevljak, stojeći sada oborene
glave kao da ga vezani saslušava a ne on njega. Ta jedina reč pogodila
ga je u osetljivo mesto i podigla u njemu odjednom sve brige i sva
strahovanja u svoj njihovoj snazi i veličini, kao da nisu bila zbrisana
ovim hvatanjem krivca. Možda je zaista sve ovo, zajedno sa
Abidagom, i građenjem mosta, i ovim ludim seljakom, samo đavolja
rabota. šejtan! Možda je to jedino čega se treba bojati? Plevljak
zadrhta, i trgnu se. Upravo, prenuo ga je gromki i ljutiti Abidagin glas.
— Šta je? Tebi se spava, jaramaze? — vikao je Abidaga, udarajući
kožnim kratkim bičem po sari svoje desne čizme.
Ciganin je klečao, sa kleštima u rukama, i crnim, svetlim očima gledao
uplašeno i pokorno naviše uz Abidagin stas. Sejmeni su podsticali
vatru koja se i inače bila rasplamsala. Cela prostorija je sjala,
zagrejana i svečana. Uopšte, to što je omrklo kao uboga i neugledna
zgrada poraslo je odjednom, proširilo se i izmenilo. U pojati i oko nje
vladalo je neko svečano uzbuđenje i naročita tišina kao što uvek biva
na mestima na kojima isteruju pravdu, muče živa čoveka ili se
dešavaju sudbonosne stvari. Abidaga, Plevljak i vezani čovek kretali su
se i govorili kao glumci, a svi ostali su išli na prstima, oborenih očiju,
ne govoreći do u potrebi, pa i onda samo šapatom. Svak je u sebi
želeo da ne bude na tom mestu ni u tom poslu, ali pošto to nije
mogućno, svak je stišavao svoju reč i umanjivao svoj pokret da bar za
toliko bude dalje od svega.
Videći da saslušanje sporo ide i da ne obećava ploda, Abidaga sa
nestrpljivim pokretom i glasnim psovkama iziđe iz pojate. Za njim je
skakutao Plevljak, a za ovim sejmeni.
Napolju je svitalo. Sunce se još nije javilo, ali je ceo vidik bio svetao.
Duboko među brdima videli su se oblaci, rastegnuti u dugim, zagasito
ljubičastim pojasevima, a između njih svetlo i bistro nebo, gotovo
zelene boje. Nad vlažnom zemljom ležale su rasturene gomile niske
magle iz koje su virile krune voćaka sa potpuno proređenim i žutim
lišćem. Udarajući jednako korbačem o čizmu, Abidaga je izdavao
naređenja: da se krivac ispituje i dalje, naročito o pomagačima, ali da
ga ne muče preko mere mukama od kojih bi klonuo; da se spremi sve
što treba da danas u podne bude živ nabijen na kolac, i to na krajnjoj
skeli, na najuzvišenijem mestu, tako da ga vidi sva kasaba i svi radnici
sa obe strane reke: Merdžan da pripremi sve, a telal da vikne kroz
mahale: da će u podne na ćupriji narod moći videti kako prolaze oni
koji ometaju gradnju mosta, da se tu, na jednoj ili na drugoj obali
mora iskupiti sve muško stanovništvo, Turci i raja, od deteta pa do
starca.
Dan koji sviće nedelja je. Nedeljom se radilo kao i svakim drugim
danom, ali danas su i sami nadzornici rasejani. Tek što se dobro
razdanilo pronela se vest o hvatanju krivca, o mučenju i pogubljenju
koje će biti u podne. Ono stišano i svečano raspoloženje iz pojate
proširilo se na ceo prostor oko građevine. Kulučari rade ćutke, svak
izbegava da drugom pogleda u oči i svak gleda u posao koji ima pred
sobom kao da je to početak i svršetak sveta.
Još na sat pred podne iskupio se varoški svet, većinom Turci, na
zaravanku kod mosta. Deca su se ispela na visoke blokove
neobrađenog kamena koji su tu ležali. Radnici su se rojili oko dugih i
uskih dasaka sa kojih se delio kulučarski tain koji čoveku ne da umreti.
Žvačući, oni su ćutke i unezvereno gledali oko sebe. Malo zatim
pojavio se Abidaga, u pratnji Tosun-efendije, majstor-Antonija i još
nekolicine uglednih Turaka. Svi su stali na jednom uzvišenom
oceditom mestu između mosta i pojate u kojoj je bio osuđenik.
Abidaga je otišao još jednom do pojate gde mu je javljeno da je sve
spremno: tu je ležao hrastov kolac, dugačak blizu četiri aršina, kako
treba zašiljen, na vrhu pokovan gvožđem i sasvim tanak i oštar, a ceo
namazan dobro lojem; tamo na skelama bili su prikovani direci među
koje će se kolac uglaviti i ukovati, drven malj za nabijanje, konopci i
sve ostalo.
Plevljak je bio ustumaran, zemljane boje u licu i crvenih očiju. Ni sada
nije mogao da izdrži Abidagin plameni pogled.
— Slušaj ti, ako ne bude sve kako treba i ako me obrukaš pred
svetom, ne izlaz'te mi pred oči ni ti ni ovaj ciganski brabonjak;
potopiću vas u Drinu, kao slepu štenad.
I onda okrećući se uzdrhtalom Ciganinu dodade blaže:
— Šest ti je groša za posao, a još šest ako ostane do mraka živ. Pa
sad gledaj.
Sa glavne džamije u čaršiji javi se hodža oštrim i jasnim glasom.
Nastade nemir među sakupljenim narodom, a malo zatim otvoriše se
vrata na pojati. Desetak sejmena se svrsta u dva reda, po pet sa
svake strane. Među njima je Radisav, bos i gologlav; brz i pognut kao i
uvek ali ne »seje« u hodu, nego sitno i čudnovato hoda, skakuće
gotovo na osakaćenim nogama sa krvavim rupama umesto nokata; na
ramenu nosi dugačak, beo i zašiljen kolac. Pozadi ide Merdžan sa još
dva Ciganina koji će mu pomagati pri izvršenju presude. Odjednom
izjaha odnekud Plevljak na svom doratu i pođe na čelo te povorke,
koja je imala da pređe svega stotinjak koraka do prvih skela.
Svet je istezao vratove i propinjao se na prste da vidi čoveka koji je
ostvario zaveru i otpor i rušio građevinu. Svi su bili iznenađeni bednim
i nikakvim izgledom toga čoveka koga su oni posve drukčije zamišljali.
Naravno, niko od njih nije znao zašto onako smešno poskakuje i
nabada s noge na nogu i niko nije dobro video one opekotine od veriga
koje su mu išle oko grudi kao veliki kaiševi, a preko kojih su mu
navukli košulju i gunj. Stoga je svima izgledao i suviše jadan i
neugledan za delo zbog koga ga vode na gubilište. Samo je beli
dugački kolac davao svemu neku jezivu veličinu i privlačio sve poglede
na sebe.
Kad su stigli do mesta gde počinju zemljani radovi na obali, Plevljak
sjaha i nekim svečanim i preteranim pokretom predade uzdu momku,
a on se sa ostalima izgubi na strmom, raskaljanom putu koji se spušta
ka vodi. Malo zatim svet je mogao da ih vidi kako se pojavljuju istim
redom na skelama i kako se penju sporo i oprezno. Na uskim
prolazima od greda i dasaka sejmeni su potpnno okružili i stisli među
sobom Radisava, da im ne bi skočio u reku. Tako su se provlačili
polako i peli sve više dok ne dođoše do kraja. Tu je nad vodom bio
popođen prostor u veličini jedne osrednje sobe. Na tom prostoru se,
kao na uzdignutoj pozornici, smestiše Radisav, Plevljak i trojica
Cigana, ostali sejmeni ostadoše rastureni naokolo po skelama.
Narod na zaravanku se pomerao i premeštao. Stotinjak koraka ga deli
od onih dasaka, tako da vidi svakog čoveka i svaki pokret, ali ne može
da čuje reči ni razabere pojedinosti. Narod i radnici sa leve obale
udaljeni su tri puta toliko od prizora i još se više vrpolje i naprežu da
što bolje čuju i vide. Ali se ništa nije moglo čuti a ono što se videlo
izgledalo je u početku i suviše jednostavno i zanimljivo, a opet na
kraju postalo je tako strašno da su svi okretali glave i mnogi brzo
odlazili kući, kajući se što su dolazili.
Kad su Radisavu naredili da legne, on je oklevao jedan trenutak, a
onda je ne gledajući Cigane ni sejmene, kao da ih nema, prišao bliže
Plevljaku, gotovo poverljivo, kao nekom svome, i rekao mu tiho i
potmulo:
— Slušaj, tako ti ovog i onog svijeta, učini dobro i probodi me, da se
ne mučim kao pas.
Plevljak se trgnuo i viknuo na njega kao da se brani od toga suviše
poverljivog načina razgovora:
— Sikter, vlaše! Zar ti toliki delija da carsko rušiš a ovamo bogoradiš
k'o žena! Biće kako je naređeno i kako si zaslužio.
Radisav obori glavu još niže, a Cigani mu priđoše i stadoše s njega da
svlače gunj i košulju. Na grudima se ukazaše rane od veriga,
potprištene i pocrvenele. Ne govoreći više ništa, seljak leže kako mu je
naređeno, okrenut licem prema zemlji. Cigani priđoše i vezaše mu
prvo ruke na leđa, a potom za svaku nogu, oko članaka, po jedan
konopac. Zategnuše svaki na svoju stranu i široko mu raskrečiše noge.
Za to vreme Merdžan je položio kolac na dva kratka obla drveta, tako
da mu je vrh došao seljaku među noge. Zatim izvadi iza pojasa kratak,
širok nož, kleknu pred ispruženog osuđenika i nagnu se nad njim da
mu raseče sukno od čakšira među nogama i da proširi otvor kroz koji
će kolac uči u telo. Taj najstrašniji deo krvnikova posla bio je, srećom,
za gledaoce nevidljiv. Videlo se samo kako vezano telo zadrhta od
kratkog i neprimetnog uboda nožem, kako se podiže do pasa, kao da
će ustati, ali odmah ponovo pade natrag i tupo udari o daske. Čim je
to svršio, Ciganin skoči, dohvati drveni malj sa zemlje i stade njime da
udara donji, tupi deo koca, laganim i odmerenim udarcima. Između
dva udarca stao bi malo i posmatrao prvo telo u koje zabija kolac a
zatim dvojicu Cigana, opominjući ih da vuku lagano i jednomerno. Telo
raskrečenog seljaka grčilo se samo od sebe; kod svakog udarca malja
kičma mu se savijala i grbila, ali su ga konopci zatezali i ispravljali.
Tišina je na obe obale bila tolika da se jasno razabirao i svaki udarac
za sebe i njegov odjek negde na strmoj obali. Najbliži su mogli čuti
kako čovek udara čelom o dasku i pored toga jedan drugi neobični
zvuk; ali to nije bio ni jauk ni vapaj ni hropac, ni ma koji ljudski glas,
nego je celo to rastegnuto i mučeno telo širilo od sebe neku škripu i
grohot, kao plot koji gaze ili drvo koje lome. Posle svakog drugog
udarca odlazio je Ciganin do ispruženog tela, nadnosio se nad njega,
ispitivao da li kolac ide dobrim pravcem, i kad bi se uverio da nije
povredio nijedan od najvažnijih živih delova iznutrice, vraćao se i
nastavljao svoj posao.
Sve se to slabo čulo i još manje videlo sa obale, ali su svima noge
drhtale, lica bledela i hladneli prsti na rukama.
U jednom trenutku kucanje prestade. Merdžan je video kako se pri
vrhu desne plećke mišići zatežu i koža odiže. On priđe brzo i proseče
to ispupčeno mesto unakrst. Bleda krv poteče, najpre oskudno pa sve
jače. Još dva-tri udarca, laka i oprezna, i na prosečenom mestu stade
da izbija gvožđem pokovani šiljak koca. Udario je još nekoliko puta,
dok vrh nije došao do u visinu desnog uha. Čovek je bio nabijen na
kolac kao janje na ražanj, samo što mu vrh nije izlazio kroz usta nego
na leđa i što nije jače ozledio ni utrobu ni srce ni pluća. Tada Merdžan
odbaci malj i priđe. Razgledao je nepomično telo, zaobilazeći krv koja
je curila sa mesta gde je kolac ušao i izašao. i hvatala se u malim
mlakama na daskama. Dvojica Cigana okrenuše ukrućeno telo na leđa
i stadoše da mu vežu noge pri dnu uz kolac. Za to vreme Merdžan je
gledao da li je čovek živ i pažljivo posmatrao to lice koje je došlo
odjednom podadulo, šire i veće. Oči su bile široko otvorene i nemirne,
ali očni kapci nepomični, usta rasklopljena i obe usne ukočene u grču;
iz njih su belasali stegnuti zubi. Pojedinim od ličnih mišića čovek nije
više mogao da vlada; stoga je lice izgledalo kao maska. Ali srce je bilo
muklo i pluća radila kratkim i ubrzanim dahom. Dvojica Cigana stadoše
da ga dižu kao brava na ražnju. Merdžan je vikao na njih da paze, da
ne drmaju telom; i sam je pomagao. Uglaviše donji, debeli deo koca
među one dve grede i ukovaše sve velikim ekserima, zatim pozadi, u
istoj visini, podupreše kratkom žiokom koju takođe prikovaše i za
kolac i za gredu od skela.
Kad i to bi gotovo Cigani se izmakoše podalje i pridružiše sejmenima, a
na onom praznom prostoru ostade sam, izdignut za čitava dva aršina,
uspravan, ispršen i go do pasa, čovek na kocu. Iz daljine se samo
naslućivalo da kroz njega ide kolac za koji su mu vezane noge pri
člancima, dok su mu ruke vezane na leđiina. Zato je narodu izgledao
kao kip koji lebdi u vazduhu, na samoj ivici skela, visoko iznad reke.
Na obe obale prođe žagor i talasanje kroz svetinu. Neki oboriše pogled,
a neki krenuše kući brzo, ne okrećući glave. Većina je nemo gledala taj
ljudski lik, isturen u prostor, neprirodno ukočen i prav. Strah im je
ledio utrobu i noge su pod njima obamirale, ali oni nisu mogli da se
maknu ni da odvoje pogled od toga prizora. A između toga uplašenog
sveta provlačila se luda Ilinka; zagledala svakom u oči, nastojeći da im
uhvati pogled i da u njemu pročita i otkrije gde su njena žrtvovana i
sahranjena deca.
Tad Plevljak, Merdžan i još dvojica sejmena priđoše ponovo osuđeniku
i stadoše da ga zagledaju izbliza. Niz kolac je tekao samo slab mlaz
krvi. čovek je bio živ i svestan. Slabine su mu se dizale i spuštale, žile
na vratu kucale, oči su kolutale sporo ali neprestano. Kroz stisnute
zube naviralo je otegnuto režanje u kome su se teško razabirale
pojedine reči:
— Turci, Turci..., — grcao je čovek sa koca. — Turci na ćupriji... da
paski skapavate... paski pomrete!...
Cigani sakupiše svoj alat i svi se, zajedno sa Plevljakom i sejmenima,
zaputiše preko skela na obalu. Narod ustuknu pred njima i stade đa se
razilazi. Samo su dečaci sa visokog kamenja i golih drveta očekivali još
nešto i, ne znajući kad je kraj ni šta je dosta, čekali šta će dalje biti sa
čudnim čovekom koji lebdi nad vodom kao da je u skoku zastao.
Plevljak je prišao Abidagi i javio da je sve tačno i dobro izvršeno i da je
osuđenik žav i ima izgleda da će živeti još, jer mu unutrica nije
povređena. Abidaga mu ne odgovori ništa, ni pogledom, samo mahnu
rukom za znak da mu dovedu konja i stade da se prašta sa Tosunefendijom i majstor-Antonijem. Svi stadoše da se razilaze. Čulo se
kako kroz čaršiju telal viče o izvršenoj presudi i o takvoj istoj i goroj
kazni koja čeka svakog ko bude tako radio.
Plevljak je stajao, u nedoumici, na zaravanku koji se naglo praznio.
Momak je držao konja i sejmeni su čekali naređenja. Osećao je da bi
trebalo nešto da kaže, ali nije mogao od silnog uzbuđenja koje je tek
sada počelo da raste u njemu, da ga razapinje, kao da će poleteti. Sad
mu je tek dolazilo do svesti sve ono na što, ranije, zauzet poslom oko
izvršenja presude, nije mogao da misli. Sad se tek setio Abidagine
pretnje da će ga živa namaći na kolac ako ne uspe da uhvati krivca.
Izbegao je tu strahotu, ali za dlaku, u poslednjem trenutku. Onaj tamo
na skeli radio je svom snagom, noću, podmuklo, da se to zaista desi.
Ali se, eto, desilo obrnuto. I sam pogled na toga čoveka, koji je još živ
onako pripet i isturen nad rekom, ispunjavao ga je i užasom i nekom
bolnom radošću što nije njega ta sudbina zadesila, i što je njegovo telo
netaknuto, slobodno i pokretno. Od te misli neodoljivi vatreni trnci su
mu se širili iz grudi, ulazili u noge, u ruke, i nagonili ga da se kreće,
smeje i govori, kako bi sam sebe uverio da je zdrav, da može da se
miče slobodno, da govori i da se smeje glasno, da peva ako hoće, a ne
da reži sa koca nemoćne kletve, očekujući smrt kao jedinu sreću koja
mu se još može desiti. Same se ruke kreću, same noge poigravaju,
sama se usta otvaraju i na njih navire grčevit smeh i same teku obilne
reči:
— Ha, ha, ha! Radisave, vilo gorska, što si se ukrutio tako? Što ne
potkopavaš ćupriju? Što režiš i grcaš? Zapjevaj, vilo! Poigraj, vilo!
Iznenađeni i zbunjeni sejmeni su gledali kako njihov starešina igra,
raširenih ruku, i kako se zapevajući i grcajući guši od smeha, od
čudnih reči i bele pene koja mu sve više izbija na krajevima usana. I
njegov konj, dorat, dobacivao mu je uplašene poglede iskosa.
Svi oni koji su sa jedne ili druge obale prisustvovali izvršenju kazne
razneli su strašne glasove po varoši i okolini. Neopisiv strah je ušao u
građane i radnike. Sporo i postepeno je prodiralo ljudima u svest puno
saznanje o onome što se tu u njihovoj blizini, u toku kratkog
novembarskog dana desilo. Svi su se razgovori kretali oko čoveka koji
je tamo gore iznad skela još živ na kocu. Svak se u sebi zaricao da
neće o njemu govoriti; ali šta vredi kad se misao stalno vraća na njega
i pogled otima na tu stranu?
Seljaci koji su pristizali iz Banje, vozeći kamen na volovskim kolima,
obarali su oči i opominjali krotko svoje volove da žure. Radnici po obali
i na skelama dozivali su se pri poslu prigušeno i samo koliko se
moralo. I sami nadzornici sa leskovim prutovima u ruci bili su mirniji i
blaži. Dalmatinski kamenoresci su pri radu okretali leđa mostu, bledi,
stegnutih vilica, i gnevno udarali svoja dleta koja su u opštoj tišini
kliktala kao jato detlića.
Brzo je došao sumrak i radnici su grabili svojim konačištima, u želji da
budu što dalje od skela. Još pre nego se potpuno smrklo ispeli su se
Merdžan i jedan Abidagin pouzdan momak ponovo do Radisava i
nesumnjivo utvrdili da je osuđenik i sada četiri sata posle izvršenja
osude, živ i svestan. On je, u groznici, sporo i teško kolutao očima, a
kad je ispod sebe ugledao Ciganina počeo je glasnije da ječi. Kroz tu
jeku sa kojom je duša izlazila iz njega razabirale su se samo pojedine
reči:
— Turci... Turci... ćuprija!
Zadovoljni, vratili su se Abidaginoj kući na Bikavac, pričajući putem
svakome da je osuđenik živ; a kako škripi zubima i progovara s koca
lepo i razgovetno, ima nade da će živeti i do sutra u podne. Zadovoljan
je bio i Abidaga i naredio je da se Merdžanu isplati obećana nagrada.
Te noći je sve živo u kasabi i oko mosta zaspalo u strahu. Upravo,
zaspao je onaj ko je mogao da spava, a onih kojima san nije hteo na
oči bilo je mnogo.
A sutradan je osvanuo sunčan novembarski ponedeljak. Ni tu oko
gradnje ni u celoj kasabi nije bilo oka koje nije pogledalo na onaj
zamršeni splet greda i dasaka nad vodom, gde se na samom kraju,
kao na pramcu broda, prav i odvojen, isticao čovek na kocu. I mnogi
koji je, budeći se, pomislio da je snivao ono što se juče naočigled
sveta dešavalo na mostu, sad je stajao i netremice gledao svoj mučan
san kako se produžuje i traje, stvaran, na suncu.
Kod radnika ista ona jučerašnja tišina, puna skrušenosti i ogorčenja. U
varoši isti šapat i zbunjenost. Merdžan i onaj Abidagin momak ispeli su
se ponovo na skele, obilazili oko osuđenika; nešto su govorili među
sobom, dizali glavu i zagledali gore u lice seljakovo; u jednom trenutku
Merdžan ga je povukao za čakšire. Već po načinu kako su se spustili na
obalu i prošli ćutke između zaposlenih ljudi, svi su shvatili da je seljak
izdahnuo. I svi su Srbi osetili neko olakšanje, kao nevidljivu pobedu.
Sada su svi smelije pogledali gore na skele i na osuđenika. Svi su
osećali da je u onom njihovom stalnom rvanju i morenju sa Turcima
sada preteglo na njihovu stranu. Smrt je najteži zalog. Usta, dotle
zalivena strahom, sama su se otvarala. Onako kaljavi, vlažni,
neobrijani i bledi, valjajući borovim polugama velike blokove banjskog
kamena, zastajali su se za trenutak da opljunu dlanove i prigušenim
glasom govorili jedan drugom:
— Bog da ga prosti i pomiluje!
— Ej, mučenik! E, jade naš!
— Zar ne vidiš da se posvetio? Svetitelj, bolan.
I svaki je ispod oka merio pokojnika koji se drži uspravno kao da stupa
pred četom. Gore, na svojoj visini on im nije više izgledao ni strašan ni
žalostan. Naprotiv, svima je bilo jasno sada koliko se izdvojio i uzvisio.
Ne stoji na zemlji, ne drži se rukama, ne pliva, ne leti; on ima svoje
težište u samom sebi; oslobođen zemnih veza i tereta, ne muči se; ne
može mu više niko ništa, ni puška ni sablja, ni zla misao ni ljudska reč
ni turski sud. Onako nag do pasa, vezanih ruku i nogu, prav, zabačene
glave uz kolac, taj lik nije ni ličio toliko na ljudsko telo koje raste i
raspada se koliko na visoko uzdignut, tvrd i neprolazan kip koji će tu
ostati zauvek.
Kulučari su se zakretali i kriomice krstili.
Na Mejdanu su žene pretrčavale jedna drugoj, preko avlije, da samo
minut-dva prošapuću i otplaču zajedno, i odmah se vraćale trkom da
im ručak ne bi zagoreo. Jedna je zapalila kandilo. Ubrzo su po svima
kućama gorela kandila, prituljena po ćoškovima soba. Deca su trepćući
očima, u prazničkom raspoloženju, gledala u taj sjaj, i slušajući
nerazumljive, izlomljene rečenice starijih (»Ubrani, Gospode, i
sačuvaj!« »Ah, mučenik, pribran je kod boga kao da je najveću crkvu
sagradio!« «Pomozi nas, Bože, ti Jedini, potri dušmanina i ne daj mu
duge vlasti!«), zapitkivala neumorno, šta je to mučenik, ko gradi
crkvu, i gde to. Naročito su dečaci bili ljubopitljivi. A majke su ih
umirivale:
— Šuti, dušo! šuti, slušaj mamu i čuvaj se, dok si god živ, Turčina,
prokletnika!
A pre nego je i po drugi put stao da pada mrak, Abidaga je još jednom
obišao građevinu i, zadovoljan dejstvom ovoga strašnog primera,
naredio da se seljak skine sa skela:
— Bacite psa psima!
U toj noći koja je naglo padala, vlažna i mlaka kao proletnja, nastalo je
nerazumljivo žuborenje i talasanje među radnicima. I oni koji ranije
nisu hteli da čuju o rušenju i otporu sada su bili spremni da daju
mnogo i učine sve. Čovek na kocu posto je opšta briga i svetinja.
Nekoliko stotina izmučenih ljudi, pokrenuto urođenim nagonom,
snagom sažaljenja i drevnih običaja, nesvesno se zatalasalo i udružilo
u naporu da dođe do mučenikovog leša, da ga otme skrnavljenju i
hrišćanski sahrani. U opreznom sašaptavanju i dogovaranju po
kolibama i pojatama kulučari su sakupili među sobom znatnu svotu od
sedam groša kojom će podmititi Merdžana. Za taj posao odabrali su
trojicu najokretnijih između sebe i oni su uspeli da stupe u dodir sa
dželatom. Mokri i umorni od rada, trojica seljaka sada pregovaraju,
sporo, lukavo, zaobilazno. Mršteći se, češkajući po glavi i namerno
zamuckujući, najstariji seljak govori Ciganinu:
— Eto se i to svrši. Suđeno je pa neka bude i to. Samo znaš, kako je,
na priliku, iksan je, što no se kaže božji stvor, pa ne bi valjalo da ga,
na priliku, zverinje jede i psi razvlače.
Merdžan, koji naslućuje dobro da se radi o poslu, brani se, više tužno
nego uporno.
— Aja, jok! Nemojte da mi govorite. Na veliku ćete me vatru naložiti.
Vi ne znate kakav je ris Abidaga!
Seljak se muči i mršti i misli u sebi: »Ciganin je, stvorenje bez krsta i
duše, pa nit' možeš da ga kumiš ni bratimiš, ni ićim na zemlji ili na
nebu zakuneše, a desnu ruku drži u plitkom džepu od gunja i u njoj
stisnuto sedam groša.
— Ama, znam već kako je. Znamo mi, na priliku, da ni tebi nije lako.
Samo, neće ni tebi krivati, Eto, četiri groša, uzdravo, smo našli, pa kao
velimo dosta je.
— Jok, jok, draži je meni život od vaskolikog blaga svjetskog. A od
Abidage živ ost'o ne bih, jer taj vidi sve i kad spava. Jao, premrem kad
pomislim!
— Četiri, pa i pet, najposlije kad bude. Sve bi se našlo, — nastavlja
seljak bez obzira na Ciganinovo vajkanje.
— Ne smijem, ne smijem, pa eto!
— Dobro, tebi je zapovjeđeno da to... telo baciš, na priliku, kao...
psima, i ti ćeš ga baciti, a šta će poslije biti od njega o tom ti brigu ne
vodiš, niti će te ko pitati za to. E vidiš, onda bismo mi, na priliku, uzeli
to... telo i sahranili po našemu zakonu, ali kriomice, na priliku, da živa
duša ne zna. I ti ćeš, na priliku, kazati sutradan da su psi, na priliku,
raznijeli to... telo. I nikom ništa, a tebi će biti tvoje.
Seljak je govorio pažljivo i smišljeno, samo je sa čudnim snebivanjem
zastajkivao pred reči telo, koju je izgovarao upravo tako: »telo«.
— Zar ja za pet groša glavu da gubim! Ne, ne, neee!
— Za šest, — dodaje mirno seljak.
I tada se Ciganin ispravi, raširi ruke, uozbilji lice, sa izrazom potresne
iskrenosti za kakav su sposobni samo ljudi koji i ne razlikuju laž od
istine, stade pred seljaka, kao da je on osuđenik a seljak krvnik.
— Neka bude u moju glavu, kad sam takve sudbine, i neka moja
Ciganka ostane udovica i moja djeca siročad: da mi date sedam groša,
pa nosite mrca, samo da niko ne vidi i ne sazna.
Seljak je vrtio glavom, žaleći duboko što ovoj rđi mora da izda baš sve
do poslednje pare. Kao da mu je zavirio u stisnutu šaku!
I onda se pogodiše potanko i opširno kako će Merdžan preneti
mrtvaca, kad ga skine sa skela, na levu obalu reke i tu ga, sa prvim
mrakom baciti na kamenitu stranu pored puta, tako da to vide i
Abidagini momci i prolaznici. A u šipražju, malo podalje, biće sakrivena
ona trojica. I čim mrak padne, uzeće leš, odneti ga i sahraniti, ali na
skrovitu mestu i bez ikakva vidna traga, tako da će izgledati posve
verovatno da su ga psi u toku noći razvukli i pojeli. Tri groša se daju
unapred a četiri sutra po svršenoj stvari.
Još iste noći sve je izvršeno, prema pogodbi.
Sa sumrakom Merdžan je preneo leš i bacio ga na obalu ispod puta.
(To nije ličilo na ono telo koje su svi gledali ova dva dana, pravo i
ispršeno na kocu; to je opet bio stari Radisav, sitan i povijen, samo
bez krvi i života.) I odma
Još iste noći udarila je gusta, tiha kiša bez vetra, a jutro koje je
svanulo bilo je puno mlečne magle i teške, mlake vlage koja je
ispunjavala celu rečnu dolinu. Po nekom belom sjaju koji čas raste čas
pada vidi se da se sunce negde bori sa maglama koje ne može da
probije. Sve je bilo prigušeno i avetinjski novo i strano. Ljudi su naglo
iskrsavali iz te magle i isto tako se naglo gubili u njoj. Po takvom
vremenu prošla su sa ranim jutrom kroz čaršiju prosta kola i na njima
dva sejmena koji pridržavaju vezanog Plevljaka, svoga dojučerašnjeg
starešinu.
Otkako je ono prekjuče, u nastupu neočekivanog oduševljenja što je
živ i što nije na kocu, stao da igra pred svima, on se nije više smirivao.
Svi mišići su na njemu poigravali, mesto ga nije držalo, stalno ga je
mučila neodoljiva potreba da se i sam uveri i drugima da pokaže kako
je on zdrav, čitav i pokretan. Na mahove bi se setio Abidage (to je
crna tačka u ovoj njegovoj radosti!) i odmah bi pao u tešku
zamišljenost. Ali za to vreme u njemu bi se sakupila nova snaga koja
ga je neodoljivo gonila da se kreće i lomi kao mamen. I opet bi se
dizao i počinjao da igra, šireći ruke, pucketajući prstima i vijući se u
pasu kao čengija, dokazujući sve novim živim i oštrim pokretima da
nije na kocu, i dašćući u ritmu igre:
— Evo, evo... i ovo mogu, evo, i ovo... evo!
Nije hteo ništa da jede, a svaki razgovor koji bi otpočeo prekidao je
naglo i prelazio u igru i detinjsko uveravanje pri svakom pokretu:
— Evo, vidi, evo... i ovo, evo!
Kad su se sinoć najposle usudili da kažu Abidagi šta je sa Plevljakom,
on je rekao hladno i kratko:
— Vodite divaniju u Plevlje, i neka ga vežu u kući da ne budaljaka
naokolo. Nije za ovog posla ni bio.
Tako je i učinjeno. Ali kako starešina nije mogao da miruje, morali su
njegovi sejmeni da ga vežu za kola na kojima je sedeo. On je plakao i
branio se i dok je mogao da miče pojedinim delom tela trzao se i vikao
svoje: evo, evo! Najposle su morali da mu vežu i noge i ruke, tako je
sedeo na kolima usturen kao vreća žita i sav umotan konopcima. Ali
sada, čim nije mogao da se kreće, počeo je da uobražava da ga
nabijaju na kolac; grčio se i odupirao uz očajnu viku:
— Ne mene, ne mene! Vilu hvatajte! Ne, Abidaga!
Iz poslednjih kuća, na izlasku iz varoši, istrčavali su ljudi, uzbuđeni
tom vikom, ali su se kola sa sejmenima i bolesnikom brzo gubila na
dobrunskom drumu, u gustoj magli kroz koju se naslućivalo sunce.
Taj neočekivani, žalosni odlazak Plevljakov još je više uterao svetu
strah u kosti. Počelo je da se šapuće kako je osuđeni seljak bio nevin i
kako ga je ovaj Plevljak uzeo na dušu. Među Srbima na Mejdanu, žene
su pričale kako su vile sahranile mrtvo telo nesrećnog Radisava pod
Butkovim Stijenama, i kako noću pada s neba obilna svetlost na
njegov grob: hiljade hiljada zapaljenih sveća koje plamsaju i drhte, u
dugom nizu od neba do zemlje. Videle su ih kroz suze.
Svašta se verovalo i šaputalo, ali strah je bio jači od svega. I posao na
mostu se nastavljao brzo i glatko, bez prekida i poremećaja. I nastavio
bi se bogzna dokle da početkom decembra nije nastupila neočekivano
jaka studen protiv koje ni Abidagina sila nije ništa mogla.
To su bile nezapamćene studeni i mećave za prvu polovinu decembra
meseca. Kamen primrzava za zemlju, drvo puca. Sitan kristalan sneg
zavejao predmete, alat i čitave kolibe, a sutradan ga ćudljiv vetar
snese na drugu stranu i zaveje drugi kraj. Sam od sebe posao
prestade i strah od Abidage izblede pa iščilje potpuno. Abidaga je
prkosio nekoliko dana, ali na kraju popusti. Raspusti radnike i obustavi
posao. Po najvećoj vejavici odjahao je i on sa svojim ljudima. Istog
dana otputovao je za njim i Tosun efendija na seoskim saonicama,
pretrpan slamom i ćebadima, a majstor Antonije u protivnom pravcu.
A ceo onaj logor kulučara rasturi se po selima i dubokim dolinama,
nestade nečujno i neprimetno kao voda koju zemlja upije. Ostade
gradnja kao odbačena igračka.
Pre polaska Abidaga je opet sazvao varoške prvake Turke. Bio je
potišten u svojoj srditoj nemoći. Rekao im je, kao i lane, da sve
ostavlja na njihovoj brizi i odgovornosti.
— Ja odlazim, ali moje oko ostaje. I pazite dobro: bolje je da dvadeset
neposlušnih glava skinete, nego da jedan ekser carski propadne. Čim
proleće grane, ja ću biti ponovo ovde i tražiću račun od svakoga.
Prvaci su obećali sve kao i lane i razišli se kućama, brižni i umotani u
gunjeve, zubune i šalove, hvaleći u sebi boga što je dao na svet zimu i
mećavu i bar tako svojom silom udario granicu sili silnih.
A kad je granulo proleće, nije stigao Abidaga nego je doputovao nov
vezirov poverenik, Arifbeg, zajedno sa Tosun-efendijom. Sa Abidagom
se desilo ono čega se on toliko bojao. Neko, neko ko je dobro znao i
sve izbliza video, dostavio je velikom veziru tačne i iscrpne podatke o
njegovom poslovanju na višegradskom mostu. Vezir je bio tačno
obavešten da je za ove dve godine svakog dana radilo između dve i tri
stotine kulučara bez ijedne pare nadnice, vrlo često i o svojoj hrani, a
vezirov novac uzimao je Abidaga za sebe. (Izračunata je i svota novca
koju je dosad prisvojio.) Svoje nepoštenje prikrivao je, kao što to
često u životu biva, velikom revnošću i preteranom strogošću, tako da
narod celog onog kraja, ne samo raja nego i Turci, umesto da
blagosilje veliku zadužbinu, proklinje i čas kad je početa i onog ko je
podiže. Mehmed-paša, koji se celog veka borio sa krađom i
nepouzdanošću svojih službenika, naredio je nevaljalom povereniku da
vrati celu sumu, a sa ostatkom imanja i svojim haremom da odmah
seli u jedno malo mesto u Anadoliji i da se živ ne čuje, ako želi da ga i
gore zlo ne snađe.
Dva dana posle Arifbega stigao je i majstor Antonije iz Dalmacije sa
prvim radnicima. Tosun efendija ga je predstavio novom povereniku.
Po bleštavom i toplom aprilskom danu obišli su građevinu i utvrdili
raspored za prve poslove. Kad se Arifbeg povukao i njih dvojica ostali
sami na obali, majstor Antonije zagledao je bolje u lice Tosun-efendiji,
koji je i na ovako sunčanom danu bio skupljen i grčevito umotan u
široki crni mintan.
— Ovo je posve druga vrsta čoveka. Hvala bogu! Samo se pitam ko je
bio tako vešt i hrabar da obavesti velikog vezira i makne onu životinju.
Tosun efendija je gledao preda se i rekao mirno:
— Nema sumnje, ovaj je bolji.
— To je morao biti neko ko dobro poznaje Abidagin rad a ko ima
pristup do vezira i uživa njegovo poverenje.
— Svakako, svakako je ovaj bolji, — odgovarao je Tosun efendija ne
dižući pogled oborenih očiju i uvijajući se još čvršće u svoj mintan.
Tako je otpočeo posao pod novim poverenikom Arifbegom.
To je bio zaista posve drugačiji čovek. Neobično visok na nogama,
pognut, ćosav, isturenih jagodica, kosih crnih nasmejanih očiju. Narod
ga je odmah prozvao Misir-baba. Bez vike, bez štapa, bez krupnih reči
i vidnog napora, on je zapovedao i raspoređivao nasmejano i
bezbrižno, kao odnekud sa visine, ali ništa nije propuštao ni gubio iz
vida. I on je nosio sa sobom onu atmosferu stroge revnosti za sve što
je vezirova volja i naredba, samo što je bio miran, zdrav i pošten
čovek, koji nije imao čega da se boji ni šta da prikriva, pa mu nije ni
trebalo da druge plaši i progoni. Posao je tekao istom brzinom (jer,
brzina je bila ono što je vezir želeo), greške su kažnjavane istom
strogošću, ali je besplatno kulučenje ukinuto od prvog dana. Svi su
radnici bili plaćeni i primali hranu u brašnu i soli, i sve je išlo brže i
bolje nego za Abidagina vremena. I one lude Ilinke nestalo je; izgubila
se zimus negde na selu.
Gradnja je rasla i širila se.
Sada se videlo da vezirova zadužbina neće biti samo most, nego i
jedan han, karavan-seraj, u kome će putnici iz daleka, koji će prelaziti
most, moći da nađu sklonište za sebe, svoje konje i svoju robu, kad ih
tu noć sustigne. Po Arifbegovim uputstvima počelo je građenje
karavan-seraja. Na ulasku u čaršiju, dve stotine koraka od mosta,
tamo gde počinje strmina kojom vodi put na Mejdan, ima jedan
zaravanak na kom se dosada sredom držao stočni pazar. Na tom
zaravanku počela je gradnja novog hana. Posao je napredovao
polagano, ali se već po počecima moglo videti da se radi o tvrdoj,
bogatoj građevini, zamišljenoj naveliko i naširoko. Svet nije ni
primećivao kako sporo ali stalno raste veliki han od kamena, jer je svu
njegovu pažnju privlačila gradnja mosta.
To što se sada radilo na Drini bilo je tako zamršeno, svi poslovi su bili
tako složeni i posredni da dokoni Višegrađani koji su sa obale
posmatrali radove, kao neke prirodne pojave, nisu više mogli da ih sa
razumevanjem prate. Podizani su sve novi nasipi i šančevi u raznim
pravcima, razdvajana i deljena reka na jazove i rukavce, i pretakana iz
jednog korita u drugo. Majstor Antonije je doveo iz Dalmacije naročite
veštake užare i zakupio svu kudelju čak i u susednim nahijama. Ti
majstori su u naročitim zgradama sukali konopce neobične jakosti i
debljine. Grčki dunđeri su po njegovim i Tosun-efendijinim nacrtima
radili velike drvene dizalice na čekrk, postavljali ih na splavove, i tako
na onim konopcima dizali i najteže blokove kamena i prenosili ih do
stubova koji su redom nicali iz rečnog korita. Po četiri dana je trajalo
prenošenje svakog pojedinog od tih velikih blokova sa obale do
njegovog ležišta u temeljima mostovnog stuba.
Gledajući sve to, iz dana u dan, iz godine u godinu, naš svet je počeo
da gubi račun o vremenu i stvarnim namerama graditelja. Izgledalo im
je da gradnja ne samo da ne odmiče napred nego da se sve više mrsi i
zapliće u neke pomoćne i sporedne radove, i što duže traje sve manje
liči na ono što je imala da bude. Ljudi koji sami ne rade i ne
preduzimaju ništa u životu lako gube strpljenje i padaju u pogreške
kad sude o tuđem radu. Višegradski Turci su opet počeli da sležu
ramenima i odmahuju rukom kad govore o mostu. Hrišćani su ćutali,
ali su posmatrali gradnju sa zluradim i potajnim mislima u sebi i želeli
joj neuspeh kao svakom turskom preduzeću. Nekako u to vreme je
iguman manastira Banje kod Priboja zapisao na poslednjem praznom
listu jednog mineja: »Da je znano kad Mehmetpaša gradi ćupriju na
Drini kod Višegrada. I veliki zulum bi narodu hristijanskom od
Agarjana, i teška angarija. S mora su majstore dovodili. Za tri godine
gradiše i mnoge aspre poarčise. Vodu su predvojili i pretrojili, ali mosta
ne mogoše namaknuti."
Prolazile su godine, smenjivala se leta i jeseni, zime i proleća, odlazili
su i vraćali se radnici i majstori. Sada je sva Drina bila presvođena, ali
ne mostom nego drvenim skelama koje su ličile na besmislen i
zamršen splet borovih greda i dasaka. S jedne i sa druge strane
njihale su se visoke drvene dizalice, utvrđene na dobro vezanim
splavovima. Na obe obale reke dimile su se vatre na kojima se topilo
olovo kojim su zalivane rupe u pločama i nevidljivo vezivan kamen za
kamen.
Krajem te treće godine desila se jedna od onih nesreća bez kojih velike
građevine retko bivaju. Dovršavao se srednji stub, koji je i nešto viši i
pri vrhu širi od ostalih, jer na njemu treba da počiva kapija. Kod
prenošenja jednog velikog kamenog bloka posao je zapeo. Radnici su
se rojili oko ogromnog četvorouganog kamena koji je, obavijen
debelim konopcima, visio nad njihovim glavama. Dizalica nije uspevala
da ga nadnese tačno nad njegov ležaj. Majstor-Antonijev pomoćnik
Arapin pritrčao je nestrpljivo i počeo da glasnim, ljutitim povicima (na
onom čudnom, mešanom jeziku koji se u toku godina stvorio između
ovih ljudi iz raznih krajeva sveta) izdaje naređenja onima dole na vodi
koji su rukovali dizalicom. U tom trenutku, na nerazumljiv način,
popustili su konopci i blok se srušio, najpre jednim krajem a zatim
celom težinom na uzbuđenog Arapina, koji nije ni gledao iznad sebe
nego dole na vodu. Čudnim slučajem, blok je pao tačno gde treba, ali
je pri padu zahvatio Arapina i pritisnuo mu celu donju polovinu tela.
Nastala je trka, uzbuna i dozivanje. Ubrzo je stigao i majstor Antonije.
Mladi crnac je, posle prve nesvestice, došao sebi; stenjao je kroz
stisnute zube i tužno, uplašeno gledao u majstor-Antonijeve oči.
Sastavljenih obrva, bled, majstor Antonije je izdavao naređenja kako
da se iskupe radnici, donese alat i pristupi dizanju bloka. Ali sve je bilo
uzalud. Od mladića se naglo odlivala krv, dah mu se kidao i pogled
maglio. Za pola sata je izdahnuo, držeći grčevito majstorovu ruku u
svojim.
Arapinova sahrana bila je svečan događaj koji se dugo pamtio. Svi
muslimani muškarci izišli su da ga isprate i ponesu po nekoliko koraka
njegov tabut u kom je ležala samo gornja polovina njegovog mladog
tela, jer pola ga je ostalo pod kamenim blokom. Majstor Antonije mu
je podigao nad grobom lep nišan od kamena od kog se most gradi.
Njega je potresla smrt ovog mladića koga je kao dečaka izveo iz
njegove sirotinje u Ulcinju, gde je živelo nekoliko zalutalih crnačkih
porodica. Ali posao nije zastao ni za trenutak.
I te i iduće godine zima je bila blaga i radilo se sve do polovine
decembra meseca. Nastupala je peta godina rada. Sad je onaj široki i
nepravilni krug od drveta, kamena, pomoćnih sprava i raznovrsnog
materijala počeo da se sužava.
Na zaravanku, pored puta na Mejdan, već je stajao novi han,
oslobođen skela. To je bila velika zgrada na sprat, zidana od istog
kamena od koga se pravi most. Još se radilo na hanu i iznutra i spolja,
ali se već sada, ovako na daljinu, moglo videti koliko on odudara
veličinom, skladom linija i tvrdoćom građe od svega što se ikad moglo
sagraditi ili zamisliti u kasabi. Ta zgrada od svetložućkastog kamena sa
krovom od tamnocrvenog crepa, sa nizom fino srezanih prozora,
dolazila je kasabalijama kao raskošna i neverovatna praznična stvar
koja odsada treba da postane sastavni deo njihovog svakidašnjeg
života. Sagrađena od vezira, izgledala je kao da će samo veziri u njoj
odsedati. Iz svega je zračio odsjaj neke veličine, ukusa i raskoši koja
ih je zbunjivala.
U isto vreme i ona bezoblična masa izukrštanih greda i žioka nad
rekom stade da splašnjava i da se tanji, a kroz njih se sada sve bolje i
jasnije nazirao istinski most od lepog banjskog kamena. Još uvek su
pojedinci i čitave grupe radnika radili poslove koji su u očima sveta
izgledali besmisleni i bez veze sa svim ostalim, ali sada je već i za
poslednjeg nevernog kasabaliju bilo jasno da svi oni zajedno dižu most
po jednoj jedinstvenoj zamisli i nepogrešnom računu, koji stoje iza
svake od tih pojedinih radnja. Najpre su se ukazali oni lukovi koji su
najmanji, i po visini i po rasponu, i najbliži obali, a zatim su otkrivani
jedan po jedan, dok i poslednji ne zbaci skele sa sebe i ne ukaza se
ceo most na jedanaest moćnih lukova, savršen i čudan u svojoj lepoti,
kao nov i stran predeo za kasabalijske oči.
Brzi i na zlo i na dobro, Višegrađani su bili postiđeni u svojoj sumnji i
neverici. Sad nisu ni pokušavali da prikriju svoje divljenje ni mogli da
obuzdaju svoje oduševljenje. Prelaz preko mosta nije bio još
dozvoljen, ali se svet iskupljao na obe obale, a naročito na desnoj gde
se nalazi čaršija i veći deo varoši, i posmatrao kako radnici preko
njega prelaze i kako rade glačajući kamen u ogradi i uzvišenim
sedištima na kapiji. Sakupljeni višegradski Turci posmatraju taj tuđi
rad o tuđem trošku, kome su oni punih pet godina izdevali svakojaka
imena i proricali najgoru budućnost.
— Ama, govorim ja vama jednako, — kaže uzbuđeno i radosno jedan
hodžica iz Dušča, — da se carskoj ruci ništa nije otelo i da će ovi
pametni ljudi najposlije podići što su naumili; a vi jednako: te neće, te
ne mogu. A evo vidiš da podigoše, i još kakvu ćupriju i kakvu zgodu i
ljepotu.
Svi mu odobravaju, iako se niko pravo ne seća kad je on to njima
govorio, a svi znaju da je sa njima zajedno ogovarao i građevinu i
onog ko je podiže. I svi se, iskreno razdragani, neprestano iščuđavaju.
— E, ljudi, e ljudi, šta poniče u ovoj našoj kasabi!
— Vidiš ti, što je vezirska sila i pamet, gdje okom pogleda tu je hair i
berićet.
— I još ovo nije ništa, — dodaje onaj veseli i živahni hodžica, — još će
on lepši biti. Vidite li kako ga timare i doćeruju kao konja za panađur!
Tako se takmiče u izlivima oduševljenja, tražeći sve nove, lepše i
krupnije reči pohvali. Samo Ahmed-aga šeta, bogat žitarski trgovac,
mrzovoljan čovek i tvrdica, gleda još uvek prezrivo i gradnju i ove koji
je hvale. Visok, žut i usukan, crna, oštra pogleda, tankih, kao
slepljenih usana, on žmirka na septembarskom suncu lepog dana i
jedini ne odstupa od svog ranijeg mišljenja. (Jer, ima u jednim ljudima
bezrazložnih mržnja i zavisti koje su veće i jače od svega što drugi
ljudi mogu da stvore i izmisle.) Onima koji oduševljeno hvale veličinu i
stalnost mosta, govoreći da je tvrđi od svakog grada, on prezrivo
dobacuje:
— Ne došao mu povodanj, onaj naš pravi višegradski! Pa ćeš vidjeti
šta će od njega ostati!
Svi ga ogorčeno pobijaju i hvale one koji su radili na mostu, a naročito
Arifbega, koji je, uvek, gospodski nasmejan, kao igrajući se stvorio
ovakvu i ovoliku građevinu. Ali Šeta je tvrdo rešen da ne prizna nikom
ništa.
— Jeste, da nije bilo Abidage i njegovog zelenog štapa i njegovog
zapta i zuluma, pitao bih vas ja bi li ovaj Misir-baba mogao svojim
smijehom i sa rukama na leđima dovršiti ćupriju.
I ozlojeđen opštim oduševljenjem, kao ličnom uvredom, Šeta odlazi
ljutito u svoju magazu da sedi na svom svagdašnjem mestu sa koga se
ne vidi ni sunce ni most i ne čuju graja i žagor zanesenog sveta.
Ali Šeta je bio usamljen izuzetak. Radost i oduševljenje građana samo
su rasli i širili se i na okolna sela. Prvih dana oktobra meseca priredio
je Arifbeg veliku svečanost zbog dovršenja mosta. Taj čovek
gospodskih navika, neosetne strogosti i retkog poštenja, koji je trošio
sav povereni mu novac na ono na što je bio namenjen, ne zadržavajući
ništa za sebe, bio je za narod glavna ličnost u ovom poslu. O njemu se
govorilo više nego o veziru samom. Tako je i njegova svečanost ispala
bogata i sjajna.
Nadzornici i radnici dobili su darove u novcu i odelu, a opšta gozba, u
kojoj je učestvovao ko god je hteo, trajala je dva dana. U vezirovo
zdravlje jelo se, pilo, sviralo, igralo i pevalo; priređene su konjske i
pešačke trke; sirotinji su deljeni meso i slatkiši. Na trgu koji vezuje
most sa čaršijom kuvala se u kotlovima halva i onako vruća delila
narodu. Tada se osladio i onaj koji ni na Bajram nije. Do u sela oko
kasabe doprla je ta halva i ko god je okusio poželeo je zdravlje veziru i
dug vek njegovim građevinama. Bilo je dece koja su po četrnaest puta
navraćala na kazan, dok ih aščije, poznavši ih, ne bi oterali, bijući ih
varjačama. Jedno je Ciganče umrlo, jer se prejelo vruće halve.
Takve stvari su se dugo pamtile i kazivale uporedo sa pričama o
postanku mosta, utoliko više što su darežljivi veziri i pošteni poverenici
u docnijim stolećima, izgleda, izumirali i ovakve proslave postale retke,
pa potpuno nepoznate, dok nisu najposle prešle u isti red sa
legendama o vilama, o Stoji i Ostoji, i sličnim čudima.
Dok su trajale svečanosti, kao i prvih dana uopšte, svet je prelazio
most po bezbroj puta s jedne obale na drugu. Deca su pretrčavala a
stariji išli polagano, u razgovoru ili posmatrajući sa svake tačke
potpuno nove vidike koji su se otvarali sa mosta. Nemoćni, hromi i
uzeti donošeni su na nosilima, jer niko nije hteo da izostane i da se
odreče svoga udjela u ovome čudu. Svaki i najmanji kasabalija osećao
se kao da su se njegove sposobnosti odjednom umnožile i snaga
uvećala; kao da je neki čudesni, natčovečanski podvig sveden na meru
njegovih moći i u granice svakodnevnog života; kao da je pored dosad
poznatih elemenata: zemlje, vode i neba, otkriven odjednom još
jedan; kao da je nečijim blagotvomim naporom odjednom za sve i
svakoga ostvarena jedna od najdubljih želja, drevni ljudski san: da se
ide iznad vode i savlađuje prostor.
Turski momci su zametali kolo oko kazana sa halvom, vodili ga preko
mosta, jer tu im se činilo da lete a ne da zemlju gaze, pa zatim savijali
uokrug na kapiji i tu su trupkali i bili nogama o nove ploče kao da
iskušavaju tvrdoću mosta. Oko toga sabijenog, okruglog kola mladih
telesa koja neumorno poskakuju sve u istom ritmu, obigravali su
dečaci, protrčavali između razigranih nogu, kao kroz pomičan plot,
stajali u sredini kola, prvi put u životu na mostu o kojem se već
godinama govori, i to na kapiji za koju se kaže da je u njoj zatvoren
onaj unesrećeni pokojni Arapin i da se noću prikazuje. Uživajući u
momačkom kolu oni su i premirali od straha koji je Arapin i dok je živ
bio i radio na mostu neprestano ulivao kasabalijskoj deci. Na tom
uzvišenom, novom i neobičnom mostu činilo im se da su davno
napustili majku i rodnu kuću i zalutali u zemlju crnih ljudi, čudesnih
građevina i neobičnih igara; strepeli su, ali nisu mogli da se odvoje od
pomisli na Arapina, ni da se otkinu od kola na čudnoj, novoj kapiji. Tek
neko novo čudo moglo je da privuče njihovu pažnju.
Neki Murat, zvani Muta, malouman mladić iz aginske porodice
Turkovića iz Nezuka, sa kojim su u kasabi ćesto terali šegu, odjednom
se ispeo na kamenu ogradu mosta. Začula se dečija cika, udivljeni i
uplašeni uzvici starijih, a idiot je, kao vilen, raširenih ruku i zabačene
glave, išao uskim pločama, nogu pred nogu, kao da ne lebdi nad
vodom i dubinom, nego kao da učestvuje u najlepšoj igri. Uporedo sa
njim išla je gomila dečurlije i besposlenjaka i hrabrila ga. A na drugom
kraju mosta sačekao ga je njegov brat Aliaga i išibao kao malo dete.
Mnogi su odlazili daleko niz reku, pola sata hoda, do Kalate ili
Mezalina, i otud posmatrali most, koji se isticao, beo i lak, sa svojih
jedanaest lukova nejednake veličine, kao čudna arabeska na zelenoj
vodi, među tamnim brdima.
Tih dana je donesena i velika, bela ploča sa usečenim natpisom i
uzidana na kapiji u onaj zid od crvenkastog kamena koji se uzdiže
čitava tri aršina iz ograde mosta. Dugo vremena svet se okupljao oko
natpisa i gledao u njega, dok se ne bi našao kakav softa ili mlad hafis
koji bi, sa manje ili više veštine, za jednu kafu ili krišku lubenice ili
prosto za božji sevap, pročitao natpis kako bi mogao i umeo.
Po stotinu puta su tih dana sricani stihovi toga tariha, koje je napisao
neki carigradski stihotvorac Badi, i koji su kazivali ime i zvanje onoga
koji je sagradio ovu zadužbinu, kao i srećnu godinu 979. po Hedžri, to
jest 1571. po hrišćanskom računanju, kad je ona završena. Taj Badi je
za dobre pare pisao lake i zvučne stihove i umeo vešto da ih nametne
velikašima koji su podizali ili opravljali velike građevine. Oni koji su ga
znali (i pomalo mu zavideli) govorili su podrugljivo da je nebeski svod
još jedina građevina na kojoj nema tariha iz Badijeva pera. A on je,
pored sve lepe zarade bio sirak i gladnica, večito u borbi sa onom
naročitom bedom koja često prati stihotvorce kao neko osobito
prokletstvo i koju nikakve plate i nagrade ne mogu zajaziti.
Po slaboj pismenosti, tvrdoj glavi i živoj mašti ovog našeg sveta, svaki
je od kasabalijskih učenjaka na svoj način čitao i tumačio Badijev tarih
na kamenoj ploči, koji je kao svaki tekst, bačen jednom u javnost,
stajao tu, večit u večitom kamenu, zauvek i nepovratno izložen
pogledima i tumačenjima svih ljudi, mudrih i ludih, zlih i
dobronamernih. A svaki od slušalaca pamtio je one stihove koji su
njegovom uhu i njegovoj ćudi najbolje odgovarali. Tako se ono što je
bilo tu, na očigled celog sveta, urezano u tvrdi kamen, ponavljalo od
usta do usta na razne načine, često izmenjeno i iskvareno do nesmisla.
U kamenu je pisalo:
Gle Mehmedpaša, najveći m
Sada je drum sa leve obale reke vezan pravo sa onim krajem druma
na zaravanku sa druge strane. Nestalo je mrke, crvotočne skele i
ćudljivih skeledžija. Duboko ispod poslednjih lukova mosta ostali su
peskoviti krš i strme obale kojima se podjednako teško silazilo i pelo i
na kojima se tako mučno čekalo i toliko uzaludno dozivalo s jedne
strane na drugu. Sve je to, zajedno sa plahovitom rekom, kao
mađijom premošćeno. Visoko iznad svega toga sad se išlo, kao na
krilima, pravo sa jedne visoke obale na drugu, preko širokog, dugog
mosta koji je tvrd i stalan kao planina, a pod kopitima odjekuje kao da
je sav samo od jedne tanke ploče kamena.
Nestalo je i onih drvenih vodenica i kućeraka u kojima su putnici za
nuždu noćivali. Umesto njih stoji tvrdi i raskošni karavan-seraj i prima
putnike kojih je sa svakim danom sve više. U han se ulazi na široku
kapiju skladnih linija. Sa obe strane kapije su dva velika prozora i na
njima rešetke, ali ne od gvožđa, nego klesane u sedri i svaka iz jednog
komada. U širokom pravougaonom dvorištu ima mesta za robu i
prtljag, a svuda naokolo nižu se vrata od trideset i šest soba. Pozadi,
pod bregom su štale; na opšte čudo, i one od kamena, kao da su za
carsku ergelu građene. Takvog hana nema od Sarajeva pa do Jedrena.
Tu svaki putnik može da ostane jedan dan i jednu noć i da ima bez
pare dinara konak, vatru i vodu za sebe, poslugu i konje.
Sve je to, kao i most sam, zadužbina velikog vezira Mehmedpaše, koji
se pre više od šezdeset godina rodio tu iza ovih planina, u visokom
selu Sokolovićima, i koji je u detinjstvu, sa gomilom srpskih seljačića,
odveden kao adžami-oglan u Stambol. Troškovi za izdržavanje
karavan-seraja dolaze iz vakufa koji je Mehmedpaša osnovao od
velikih imanja, zaplenjenih u novoosvojenim krajevima, u Ugarskoj.
Tako je sa podizanjem mosta i hana nestalo, kao što se vidi, mnoge
muke i nezgode. Nestalo bi možda i onog neobičnog bola koji je vezir u
detinjstvu poneo sa višegradske skele, iz Bosne: crne, oštre pruge
koja mu s vremena na vreme preseca grudi na dve polovine. Ali
Mehmedpaši nije bilo suđeno da živi bez toga bola ni da dugo uživa u
misli na svoju višegradsku zadužbinu. Ubrzo posle završetka
poslednjih radova, tek što je karavan-seraj pravo proradio i most se
pročuo po svetu, Mehmedpaša je još jednom osetio bol od »crnog
sečiva« u grudima. I to poslednji put.
Jednog petka, kad je ulazio sa svitom u džamiju, prišao mu je jedan
sulud i odrpan derviš sa ispruženom levom rukom za milostinju. Vezir
se okrenuo i naredio čoveku iz pratnje da mu udeli, a derviš je tada iz
rukava desne ruke potegao težak kasapski nož i udario njime vezira
snažno među rebra. Pratnja je sasekla derviša. Vezir i njegov ubica
izdahnuli su u istom trenutku. Na sivim pločama, pred džamijom, ležali
su tako još nekoliko trenutaka jedan pored drugog. Ubijeni ubica,
krupan, punokrvan, raširenih nogu i ruku, kao da je još nošen gnevnim
zamahom svoga bezumnog udarca. A pored njega veliki vezir,
raskopčane anterije na grudima i daleko odbačenog kauka. Poslednjih
godina života on je omršao i pogurio se, nekako potavneo i ogrubeo u
licu. I sad je, onako razdrljen i gologlav, krvav, savijen i utonuo u se,
ličio više na ostarelog i premlaćenog seljaka iz Sokolovića nego na
oborenog dostojanstvenika koji je do maločas upravljao Turskom
Carevinom.
Meseci i meseci su prošli dok je i do kasabe doprla vest o vezirovoj
pogibiji, i to ne kao jasna i određena činjenica, nego kao skriveno
govorkanje koje može i biti i ne biti tačno. Jer u Turskoj Carevini nije
dozvoljeno da se zle vesti i nesrećni događaji šire i prepričavaju ni
onda kad se u susednoj državi dese, a kamoli kad se radi o rođenoj
nesreći. Uostalom, u ovom slučaju niko nije imao računa da se mnogo
i dugo govori o smrti velikog vezira. Stranka njegovih protivnika, koja
je najposle uspela da ga obori, nastojala je da sa njegovom svečanom
sahranom pokopa i svaku življu uspomenu na njega. A Mehmedpašini
rođaci, saradnici i pristalice u Stambolu nisu imali, u većini, ništa
protiv toga da se o nekadašnjem velikom veziru što manje govori, jer
su tako rasli i njihovi izgledi da se dodvore novim upravljačima, i da im
se prošlost oprosti.
Ali dve lepe građevine na Drini počele su već da vrše svoj uticaj na
promet i saobraćaj, na višegradsku kasabu i celu okolinu, i vršile su ga
dalje, bez obzira na žive i mrtve, na one koji se podižu ili one koji
padaju. Varoš je brzo počela da se spušta sa brega ka vodi i da se širi i
razvija i sve više sabija oko mosta i oko karavan-seraja koji je narod
prozvao Kamenitim hanom.
Tako je postao most sa kapijom i tako se razvila kasaba oko njega.
Posle toga, za vreme od preko tri stotine godina, njegovo mesto u
razvitku kasabe i njegovo značenje u životu kasabalija bili su onakvi
kako smo ih napred ukratko opisali. A smisao i suština njegovog
postojanja kao da su bili u njegovoj stalnosti. Njegova svetla linija u
sklopu kasabe nije se menjala kao ni profil okolnih planina na nebu. U
nizu mena i brzom ocvetavanju ljudskih naraštaja, on je ostajao
nepromenjen kao i voda koja prolazi ispod njega. Stario je, prirodno, i
on, ali na jednoj vremenskoj skali koja je mnogo šira ne samo od
dužine ljudskog veka nego i od trajanja čitavog niza naraštaja, toliko
šira da se okom to starenje nije moglo da primeti. Njegov vek je, iako
smrtan po sebi, ličio na večnost, jer mu je kraj bio nedogledan.
Prošla je prva stotina godina, vreme dugo i smrtonosno za ljude i
mnoga njihova dela, ali neosetno za velike građevine, dobro smišljene
i tvrdo zasnovane, a most sa kapijom i karavan-seraj pored njega
stajali su i služili kao i prvog dana. Tako bi nad njima prošlo i drugo
stoleće, sa smenom godišnjih doba i ljudskih pokolenja, a građevine bi
trajale bez promene. Ali ono što nije moglo vreme, učinili su nestalni i
nepredvidljivi sticaji dalekih prilika.
U to vreme, krajem XVII veka, po Bosni se pevalo, govorilo i šaputalo
mnogo o Mađarskoj, koju je turska vojska, posle stoletne okupacije,
stala da napušta. Mnogi je bosanski spahija, braneći svoj ugarski
spahiluk u borbama pri tom povlačenju, ostavio kosti u mađarskoj
zemlji. To su bili, moglo bi se reći, oni srećniji, jer mnogi se spahija
vratio go kao prst u svoju staru bosansku postojbinu gde ga je čekala
tanka zemlja, uzak i oskudan život, posle bogate širine i gospodstva na
velikim spahilucima u Mađarskoj. Dalek i nejasan odjek svega toga
dopirao je i dovde, ali niko nije ni pomišljao da bi ta Ungarija, zemlja iz
pesama, mogla imati neke veze sa stvarnim, svakodnevnim životom
kasabe. Pa ipak, bilo je tako. Sa turskim povlačenjem iz Mađarske
izgubljena su i ostala izvan granica carevine, pored ostalog, i imanja
onog vakufa iz koga se izdržavao karavan-seraj u Višegradu.
I svet u kasabi i putnici koji se već sto godina služe Kamenitim hanom
navikli su na njega i nisu nikad ni razmišljali o tome kakva su sredstva
iz kojih se on izdržava, kako su postala ni gde im je izvor. Svi su se
služili njime, iskorišćavali ga kao rodnu i blagoslovenu voćku pored
puta, koja je ničija i svačija; pominjali su mehanički »pokoj vezirovoj
duši«, ali nisu pomišljali da je vezir već sto godina mrtav, nit su se
pitali ko sad čuva i brani carske zemlje i vakufe. Ko je mogao i
pomišljati da su stvari u svetu u takvoj zavisnosti jedne od drugih i na
toliku daljinu među sobom povezane? Stoga nije u prvo vreme u
kasabi ni primećeno da su presahnuli prihodi. Posluga je radila i han je
primao putnike kao i ranije. Mislilo se da je novac za izdržavanje
zadocnio kao što se i pre dešavalo. Međutim prolazili su meseci pa i
godine a novac nije stizao. Momci su napuštali posao. Tadašnji
mutevelija vakufa Dauthodža Mutevelić (jer svet ih je tako prozvao i to
im je ostalo kao prezime) obraćao se na sve strane, ali odgovora nije
dobijao. Putnici su se sami posluživali i čistili han koliko je najnužnije
za sebe i stoku, ali kako je ko odlazio tako je iza sebe ostavljao đubre i
nered da ih drugi čisti i uređuje, kao što je i on uređivao ono što je
zatekao neuredno i zagađeno. A iza svakog je ostajalo bar nešto više
nečistoće nego što je on zatekao.
Dauthodža je sve činio da han spase i očuva u životu. Najpre je trošio
od svoga a zatim je počeo da se zadužuje kod rođaka. Tako je iz
godine u godinu krpio i doterivao skupocenu zgradu. Onima koji su mu
prebacivali što se upropašćuje čuvajući ono što se sačuvati ne može,
odgovarao je da on dobro ulaže svoj novac, jer ga bogu na zajam daje
i da je on, kao mutevelija, poslednji koji sme da napusti ovu zadužbinu
koju su izgleda svi napustili.
Taj mudri i pobožni, tvrdoglavi i uporni čovek, koga je kasaba dugo
pamtila, nije se ničim dao odvratiti od svog bezizglednog napora.
Radeći predano on se odavno bio pomirio sa saznanjem da je naša
sudbina na zemlji sva u borbi protiv kvara, smrti i nestajanja, i da je
čovek dužan da istraje u toj borbi i onda kad je potpuno bezizgledna. I
sedeći pred hanom koji je na njegove oči nestajao, on je odgovarao
onima koji su ga odvraćali ili žalili:
— Ne treba mene žaliti. Jer svi mi umiremo samo jednom a veliki ljudi
po dva puta: jednom kad ih nestane sa zemlje, a drugi put kad
propadne njihova zadužbina.
Kad već nije mogao da plaća nadničare, on je sam, onako star, svojim
rukama plevio korov oko hana i vršio manje opravke na zgradi. Tako
ga je i smrt zatekla, jednog dana kad se bio ispeo da popravi popuzli
crep na krovu. Bilo je prirodno da kasabalijski hodža ne može održati
ono što je veliki vezir osnovao, a istorijski događaji osudili na propast.
Posle Dauthodžine smrti han poče naglo da oronjava. Svuda su se
javljali prvi znaci opadanja. Džerizi su se začepili i počeli da zaudaraju,
krov je propuštao kišu, prozori i vrata vetar, štale su ogrezle u đubre i
korov. A spolja je savršena kamena zgrada izgledala još uvek
nepromenjena, mirna i neuništiva u svojoj lepoti. Oni veliki prozori u
prizemlju, svedeni na luk, sa rešetkama koje su, nežne kao najfinije
pletivo, bile sečene u mekom kamenu, iz jednog komada, gledali su
spokojno u svet. A na gornjim, jednostavnim prozorima već su se
javljali znaci bede zapuštenosti i unutrašnjeg nereda. Malo-pomalo
svet poče da izbegava konak u kasabi ili da noćiva u Ustamujića hanu
u varoši, za novac. Sve su ređi bili putnici u karavan-seraju, iako je tu
umesto plate trebalo samo zaželeti pokoj duši vezirovoj. Najposle, kad
je bilo jasno da novac neće stići i da nema nikoga da prihvati vezirovu
zadužbinu, napustiše svi, pa i novi mutevelija, brigu o zgradi i
karavan-seraj ostade nem i opusteo i poče da se kvari i ruši kao sve
zgrade u kojima niko ne živi i o kojima niko ne brine. Oko njega je
rasla divlja trava, boca i štirak. Na krovu počeše da se gnezde i
sakupljaju vrane i čavke u grlatim, crnim jatima.
Tako je pre vremena i neočekivano (sve ovakve stvari dolaze na izgled
neočekivano!) napušten, stao da se ruši i raspada vezirov Kameniti
han.
Ali ako je karavan-seraj, sticajem neobičnih prilika, morao da izneveri
svoju namenu i da pre vremena ode u ruševine, most kome nije
trebalo nadzora ni izdržavanja, ostao je prav i nepromenjen i vezivao
rastavljene obale i prebacivao žive i mrtve terete, kao i prvog dana
svoga postanka.
U njegovim zidovima gnezdile su se ptice, u nevidljivim pukotinama
koje je vreme otvaralo u zidovima rasli su tanki čuperci trave.
Žućkasti, porozni kamen od koga je most sagrađen čvrsnuo je i zbijao
se od naizmeničnog uticaja vlage i toplote; i večito bijen vetrom koji
ide u oba pravca dolinom reke, pran kišama i sušen sunčanom žegom,
taj kamen je s vremenom ubeleo zagasitom belinom pergamenta i
sijao je u mraku kao osvetljen iznutra. Velike i česte poplave, koje su
bile teška i stalna beda za kasabu, nisu mu mogle ništa. One su
dolazile svake godine, u proleće i u jesen, ali nisu uvek bile jednako
opasne i sudbonosne po varoš pored mosta. Svake godine bar po
jednom ili dva puta nabuja Drina i zamuti se i sa velikim šumom
pronosi kroz lukove mosta odvaljene plotove sa njiva, izvaljene
panjeve i mrki talog od lišća i granja iz pribrežnih šuma. U kasabi
stradaju avlije, bašte i magaze najbližih kuća. I sve se svrši na tome.
Ali u nepravilnim razmacima od dvadesetak do tridesetak godina
nailaze velike poplave koje se posle pamte kao što se pamte bune ili
ratovi i dugo se uzimaju kao datum od koga se računa vreme i starost
građevine i dužina ljudskog veka. (»Na pet-šest godina prije velikog
povodnja«, »Uz veliki povodanj«.)
Posle tih velikih poplava malo šta ostane od pokretnog imanja u onoj
većoj polovini kasabe, koja leži u ravnici, na peščanom jezičku između
Drine i Rzava. Takva poplava baca celu kasabu za nekoliko godina
unatrag. To pokolenje provede ostatak svoga veka u popravljanju
šteta i nesreća koje je ostavio »veliki povodanj«. Oni do kraja života
izazivaju u međusobnim razgovorima strahotu jesenje noći kad su po
studenoj kiši i paklenom vetru, uz svetlost retkih fenjera, izvlačili robu,
svaki iz svoga dućana, i iznosili je gore na Mejdan u tuđe kuće i
magaze. Kad su sutradan, u mutno jutro, gledali s brega dole na tu
kasabu, koju vole nesvesno i silno kao rođenu krv, i posmatrali mutnu,
zapenjenu vodu kako dere ulicama u visini krovova na kućama, i po
tim krovovima sa kojih voda s praskom odvaljuje dasku po dasku,
pogađali čija kuća još stoji uspravno.
O slavama i božićima ili u ramazanskim noćima, sedi, otežali i brižni
domaćini živnuli bi i postali razgovorni čim bi došao govor na najveći i
najteži događaj njihovog života, na »povodanj«. Na odstojanju od
petnaestak ili dvadeset godina u kojima je opet ponovo tečeno i
kućeno, »povodanj« je dolazio kao nešto i strašno i veliko, i drago i
blisko; on je bio prisna veza između još živih ali sve ređih ljudi toga
naraštaja, jer ništa ljude ne vezuje tako kao zajednički i srećno
preživljena nesreća. I oni su se osećali čvrsto vezani sećanjem na tu
minulu nevolju. Zato oni tako vole te uspomene na najteži udarac koji
ih je u životu zadesio, i nalaze u njima zadovoljstva koja su mlađima
nerazumljiva. Njihova su sećanja neiscrpna a oni su u ponavljanju tih
sećanja neumorni; dopunjuju se u razgovoru i podsećaju; pogledaju
samo jedan drugom u staračke oči sa sklerotičnom, požutelom
beonjačom i vide ono što mladi ne mogu ni da naslute; zanose se
sopstvenim rečima; tope svoje sadašnje svakodnevne brige u sećanju
na veće koje su davno i srećno prošle.
Sedeći u toplim sobama svojih kuća, preko kojih je nekad prošla ta
poplava, oni su sa naročitom nasladom po stoti put prepričavali
pojedine dirljive ili tragične prizore. I što je sećanje bilo teže i mučnije,
to je prijatnost od pričanja bila veća. Gledani kroz duvanski dim ili kroz
čašicu meke rakije, ti su prizori bili često maštom i daljinom izmenjeni,
uvećani i doterani, ali to niko od njih nije primećivao i svaki bi se
zakleo da su upravo takvi bili, jer su svi u tom nesvesnom ulepšavanju
učestvovali.
Tako je uvek živelo još po nekoliko staraca koji su pamtili poslednji
»veliki povodanj« o kome su uvek mogli da govore među sobom,
ponavljajući mladima da nema više starih nesreća, ali ni nekadašnjeg
dobra i blagoslova.
Jedna od najvećih poplava uopšte, koja se desila u poslednjoj godini
XVIII veka, naročito se dugo pamtila i prepričavala.
U tom naraštaju, kako su starci docnije pričali, nije bilo gotovo nikog
ko se dobro sećao poslednje velike poplave. Ipak su svi bili tih kišnih
jesenjih dana na oprezu, znajući »da je voda dušmanin«. Ispraznili su
magaze najbliže reci, obilazili su noću, sa fenjerom, po obali i
osluškivali huk vode, jer su stari ljudi tvrdili da se po nekom naročitom
zujanju vodene matice može poznati hoće li poplava biti jedna od onih
običnih, koje svake godine pohode kasabu i nanose neznatne štete, ili
će biti jedna od onih, srećom retkih, koje preplave i most i varoš i
odnesu sve što nije tvrdo zidano i utemeljeno. Idućeg dana videlo se
da Drina ne raste i kasaba je te noći utonula u dubok san, jer su ljudi
bili premoreni od nesna i uzbuđenja prošle noći. Tako se desilo da ih je
voda prevarila. Te noći je naglo i nezapamćeno nadošao Rzav i, crven
od blata, zajazio i zaptio Drinu na ušću. Tako su se obe reke sklopile
nad kasabom.
U Suljage Osmanagića, jednog od najbogatijih varoških Turaka, bio je
tada čistokrvan arapski konj alat velike vrednosti i lepote. Čim je
suzbijena Drina počela da raste, na dva sata pre nego što će se razliti
po sokacima, stala je njiska toga alata i nije umuknuo dok nije
probudio momke i domaćina i dok ga nisu izveli iz štale koja je bila
pored same reke. Tako je probuđen veći deo varoši. Pod hladnom
kišom i besnim vetrom mrkle oktobarske noći nastalo je bežanje i
spasavanje onoga što se dalo spasti. Samo napola odeven svet gazio
je vodu do kolena, noseći na leđima probuđenu i rasplakanu decu.
Stoka je blejala uplašeno. Svakog časa se čulo kako sa muklim
praskom udaraju o stubove kamenitog mosta klade i panjevi koje
Drina donosi iz poplavljenih šuma.
Gore na Mejdanu, dokle voda nikad i ni u kom slučaju nije mogla
dopreti, svi su prozori osvetljeni i slabi fenjeri neprestano poigravaju i
promiču kroz tamu. Sve su kuće otvorene i primaju postradali svet,
pokisao i unezveren, sa decom ili najprečim stvarima na rukama. I po
pojatama gore vatre kraj kojih se suši narod koji nije mogao da stane
u kuće.
Prvi ljudi iz čaršije, pošto su smestili čeljad po kućama, tursku po
turskim, hrišćansku i jevrejsku po hrišćanskim, sede, okupljeni u
velikoj prizemnoj sobi u Hadži-Ristanovoj kući. Tu su muktari i kmetovi
svih mahala, premoreni i pokisli dok su izbudili i posklanjali sve svoje
sugrađane. Izmešani Turci, hrišćani i Jevreji. Snaga stihije i teret
zajedničke nesreće približili su ove ljude i premostili bar za večeras
onaj jaz koji deli i jednu veru od druge i, naročito, raju od Turaka.
Suljaga Osmanagić, gazda Petar Bogdanović, Mordo Papo, pop Mihailo,
krupni, ćutljivi a duhoviti paroh, gojazni i ozbiljni Mula Ismet,
višegradski hodža, i Elias Levi, zvani Hadži Liačo, jevrejski hambaša,
poznat i nadaleko izvan kasabe zbog svog zdravog suda i otvorene
prirode. Tu je još desetina gazda; ima ih od sve tri vere, pomešanih.
Svi su mokri, bledi, stegnutih vilica, ali naoko mirni; sede, puše i
razgovaraju o onome što je urađeno na spasavanju i što bi još trebalo
uraditi. Svaki čas ulaze mlađi ljudi sa kojih se cedi voda u mlazevima i
koji javljaju da je sve živo izvedeno na Mejdan i za grad i tu smešteno
po kućama, turskim i hrišćanskim, a da voda dole jednako raste i
osvaja sokak za sokakom.
Kako noć odmiče — a odmiče sporo i izgleda da je ogromna i da buja i
raste neprestano kao voda u dolini — gazde i prvaci počinju da se
zagrevaju uz kafu i rakiju. Stvara se topao i uzak krug, kao jedna nova
egzistencija, sva od stvarnosti a sama nestvarna, koja nije ni ono što
je bilo juče ni ono što će biti sutra; nešto kao prolazno ostrvo u poplavi
vremena. Razgovor raste i jača i kao po neizrečenom dogovoru menja
pravac. Izbegavaju da govore čak i o ranijim poplavama, poznatim
samo po pričanjima, pričaju o drugim stvarima koje nemaju nikakve
veze sa vodom i sa nesrećom koja se u ovom trenutku dešava.
Očajni ljudi čine očajne napore da bi izgledali mirni i ravnodušni,
gotovo lakomisleni. Po nekom prećutnom, sujevernom sporazumu i po
nepisanim ali osveštanim pravilima gazdinske pristojnosti i čaršijskog
reda, koji vladaju od starine, svaki je smatrao za dužnost da učini
napor i u tom trenutku bar prividno prikrije svoje brige i bojazni, i da
pred licem nesreće, protiv koje se ne može ništa, govori šaljivim
tonom o dalekim stvarima.
Ali upravo kad su ljudi počeli da se smiruju u tom razgovoru, da nalaze
trenutak zaborava i u njemu odmor i snagu koja će im sutra biti tako
potrebna, dođoše neki i dovedoše Kostu Baranca. Taj još mladi gazda
bio je potpuno mokar, kaljav do kolena i raspasan. Zbunjen od
svetlosti i tolikog sveta, on je kao u snu gledao niza se i celim dlanom
otirao vodu sa lica. Napraviše mu mesta i ponudiše ga rakijom koju
nije uspevao da prinese usnama. Drhtao je celim telom. Prođe šapat
da je hteo da skoči u mračnu maticu koja je sada tekla peščanom
jalijom, upravo nad onim mestom gde su bili njegovi ambari i kačare.
To je bio mlad čovek, došljak, koji je pre dvadesetak godina doveden
kao šegrt u kasabu i tu se docnije priženio u jednu dobru kuću i brzo
zagazdio. Seljački sin, koji se za nekoliko poslednjih godina smelim i
bezobzirnim potezima naglo obogatio i odjednom pretekao mnoge
gazdinske kuće, on nije bio navikao da gubi ni umeo da podnese
nesreću. I te jeseni on je bio zakupio velike količine šljiva i oraha,
daleko iznad svoje stvarne moći, i računajući da će zimus on određivati
cenu i suhoj šljivi i orahu i tako se razdužiti i steći, kao što mu je to
prošle godine uspelo. Sad je bio upropašćen.
Trebalo je opet da prođe izvesno vreme pa da se izbriše utisak koji je
na sve ostavio pogled na ovog izgubljenog čoveka. Jer, svi su oni, ko
više ko manje, bili pogođeni ovom poplavom i samo se iz urođene
pristojnosti bolje savlađivali nego ovaj skorojević.
Najstariji i najugledniji ljudi skrenuše opet razgovor na bezazlene
stvari. Otpočeše duge priče iz starih vremena, koje nisu imale nikakve
veze sa nesrećom koja ih je ovde saterala i sa svih strana okružavala.
Pila se vruća rakija. Iskrsavali su, u pričanjima, čudni likovi iz davnih
vremena, sećanja na kasabalijske osobenjake i svakojake smešne i
neobične zgode. Pop Mihailo i Hadži Liačo su prednjačili. A kad bi govor
nehotice opet došao na ranije »povodnje«, pominjali su samo ono što
je lako i šaljivo bilo ili bar tako izgledalo posle toliko godina, kao da
vraćaju i prkose tako poplavi. Pričalo se o popu Jovanu, koji je nekad
bio ovde paroh i za koga su njegovi parohijani govorili da je dobar
čovek, ali da »nije sevepli ruke« i da mu se molitva slabo kod boga
prima.
Za vrijeme letnjih suša koje često upropaste celu žetvu, pop Jovan je
redovno uzalud izvodio litiju i čitao molitvu za kišu, jer je posle toga
obično nailazila još veća suša i pripeka. A kad je posle tako sušnog leta
jedne jeseni stala ovako da nadolazi Drina i da preti opšta poplava,
iziđe pop Jovan na obalu, sakupi ljude i poče da čita molitvu da kiša
stane i voda odstupi. Tada mu neki Jokić, pijanica i besposličar,
računajući da bog šalje obično obrnuto od onoga što pop Jovan moli,
vikne glasno:
— Nemoj tu, oče popo, nego onu ljetošnju, kišnu, pa ja da pomogne
da ova voda presuši.
Puni i gojazni Ismet efendija priča opet o svojim prethodnicima i
njihovoj borbi sa poplavom. Tako su za jedne davnašnje poplave izišla
dvojica višegradskih hodža da uče dovu protiv te napasti. Jedan je
hodža imao kuću u donjem delu kasabe, kome je pretila poplava, a
drugi na bregu, gde poplava nije mogla da dopre. Najpre je učio
molitve ovaj hodža sa brega, ali voda nije nikako odstupala. Tada
vikne jedan beli Ciganin čija je kuća već počela da grezne u vodi:
— Ama, ljudi, dajte onoga hodžu iz čaršije, kome je kuća pod vodom
kao i naše. Zar ne vidite da ovaj s brijega uči sa pola srca?
Hadži Liačo, rumen i nasmejan, sa bujnim kovrdžama bele kose koje
proviruju ispod neobično plitkog fesa, smeje se na sve to i dovikuje
popu i hodži:
— Nemojte mnogo pominjati molitve oko povodnja, jer mogu ovi naši
da se sjete pa da nas svu trojicu isteraju da po ovom pljusku čitamo
molitve i vraćamo vodu.
I tako su se ređale priče koje su, po sebi neznatne i drugima
nerazumljive, samo za njih i njihov naraštaj mogle da imaju nekog
značenja; sve neka bezazlena ali njima znana i prisna sećanja
jednoličnog, lepog i teškog kasabalijskog života, njihovog života; i sve
to davno i izmenjeno, u najužoj vezi sa njima a ipak daleko od ove
noćne drame koja ih je sabila u ovaj fantastični krug.
Tako su ugledni ljudi očvrsli i od detinjstva navikli na nedaće svake
vrste, savlađivali noć za »velikog povodnja« i nalazeći u sebi snage da
se prividno šale, naočigled nesreće koja je nailazila, zavaravali bedu
koju nisu mogli da izbegnu.
Ali u duši svi su oni bili teško zabrinuti i svaki je ispod te šale i toga
smeha za nevolju, kao ispod maske, preturao po pameti brižnu misao i
neprestano osluškivao huk vode i vetra odozdo iz kasabe u kojoj mu je
ostalo sve što ima. A sutra ujutru, posle tako provedene noći, mogli su
sa Mejdana da posmatraju u ravnici svoje kuće pod vodom, neke do
pola a neke do pod sam krov. Tada su prvi i poslednji put u životu
vidjeli i svoju kasabu bez mosta. Površina vode digla se za čitavih
desetak metara, tako da su se široki i visoki lukovi zapušili i voda se
prelivala preko mosta koji je iščezao pod njom. Samo ono uzvišeno
mesto na kome je kapija isticalo se iz ravne površine mutnih voda i
prelivano vodom strčalo kao mali slap.
A dva dana docnije voda je naglo opala, razvedrilo se nebo i granulo
sunce, toplo i bogato kako samo može da bude za nekih oktobarskih
dana u tom župnom kraju. Varoš je na tom lepom danu izgledala
strašna i žalosna. Ciganske i sirotinjske kuće po jaliji bile su nagnute u
pravcu matice, mnoge bez krova, sa njih su opali kreč i ilovača i
ukazivao se crn pleter od vrbova pruća, da su izgledale kao kosturi. U
razgrađenim avlijama građanske kuće su zijale razvaljenim prozorima;
na svakoj je pruga crvenog mulja pokazivala dokle je bila poplavljena.
Mnoge pojate su otplavljene, koševi izvrnuti. U niskim dućanima je bio
mulj do kolena, a u tom mulju sva roba koja nije mogla biti na vreme
iznesena. Po sokacima zaglavljena čitava drveta, koja je voda odnekud
doplavila, i naduveni leševi stoke koja se podavila.
To je bila njihova kasaba u koju je sad trebalo sići i nastaviti život. A
između tako poplavljenih obala, nad vodom koja se šumno valjala, još
uvek mutna i bujna, stajao je most, beo i nepromenjen, na suncu.
Voda je dopirala do polovine stubova i most je izgledao kao da je
zagazio u neku drugu i dublju reku nego što je ona koja obično ispod
njega teče. Na površini, uz ogradu se zadržale naslage mulja, koje su
se sada sušile, ispucale na suncu, a na kapiji zaustavila i naslagala
čitava gomila sitnog granja i rečnog taloga, ali sve to nije niukoliko
menjalo izgled mosta koji je jedini preturio poplavu bez kvara i izronio
iz nje nepromenjen.
Sve se u varoši odmah bacilo na rad i zaradu i popravljanje štete, i
niko nije imao vremena da razmišlja o smislu i značenju pobedničkog
mosta, ali idući za svojim poslom, u toj zlosrećnoj kasabi u kojoj je
voda sve bez izuzetka oštetila ili bar izmenila, svaki je znao da u tom
njihovom životu ima nešto što odoleva svakoj stihiji i što zbog
neshvatljivog sklada svojih oblika i nevidljive, mudre snage svojih
temelja izlazi iz svakog iskušenja neuništivo i nepromenjeno.
Zima koja je tada nastala bila je teška. Sve što je bilo već sređeno po
avlijama i koševima: drvo, žito, seno, odnela je poplava; valjalo je
opraviti kuće, staje i ograde, i tražiti na veresiju novu robu namesto
one koja je uništena po magazama i dućanima. Kosta Baranac, koji je
najviše postradao, zbog svoje suviše drske spekulacije sa šljivama,
nije preživeo tu zimu; presvisnuo je čovek od žalosti i sramote. Ostala
su sitna deca, gotovo siročad, i nevelika ali rasturena veresija po
svima selima. Ostalo je i sećanje na njega kao na čoveka koji je
potegao iznad svoje snage.
Ali već idućeg leta, spomen na veliku poplavu počeo je da prelazi u
sećanje starijih ljudi, gde će živeti još dugo, a mladež je, u pesmi i
razgovoru, sedela na beloj, glatkoj, kamenoj kapiji, nad vodom koja je
tekla duboko ispod njih i svojim šumom dopunjavala njihovu pesmu.
Zaborav sve leči, a pesma je najlepši način zaborava, jer u pesmi se
čovek seća samo onoga što voli.
Tako se na kapiji, između neba, reke i brda naraštaj za naraštajem
učio da ne žali preko mere ono što mutna voda odnese. Tu je u njih
ulazila nesvesna filozofija kasabe: da je život neshvatljivo čudo, jer se
neprestano troši i osipa, a ipak traje i stoji čvrsto »kao na Drini
ćuprija«.
Osim poplava bilo je i drugih nasrtaja na most i njegovu kapiju; njih je
donosio razvitak događaja i tok ljudskih sukoba; ali oni su još manje
nego vodena stihija mogli da naškode mostu ili da trajno išta izmene
na njemu.
Početkom prošlog veka digla se buna u Srbiji. Ova kasaba na samoj
granici Bosne i Srbije oduvek je u neposrednoj vezi i stalnom dodiru sa
svim što se dešava u Srbiji, srasla sa njom »kao nokat i meso«. Ništa
što se dešava u višegradskom kraju — nerodica, bolest, zulum ili buna
— ne može biti ravnodušno onima iz užičke nahije, i obrnuto. Samo,
ispočetka je stvar izgledala daleka i beznačajna; daleka, jer se
odigravala tamo na drugom kraju beogradskog pašaluka; beznačajna,
jer glasovi o bunama nisu bili nikakva novost. Otkako je carevine bilo
je i toga, jer nema vlasti bez bune i zavere, kao što nema imanja bez
brige i štete. Ali s vremenom je buna u Srbiji počela da zadire sve više
u život celog bosanskog pašaluka, a naročito u život ove kasabe koja
je na sat hoda od granice.
Kako se sukob u Srbiji širio, sve je više traženo od bosanskih Turaka
da daju ljude za vojsku i da doprinose za njeno opremanje i
snabdevanje. Vojska i komora koja se slala u Srbiju išla je jednim
dobrim delom preko kasabe. To je donosilo sa sobom i troškove i
nezgode i opasnosti i po Turke, a naročito po Srbe, koji su sumnjičeni,
gonjeni i globljavani tih godina više nego ikad ranije. Najposle, jednog
leta, spusti se buna i do ovih krajeva. Zaobišavši Užice, ustanici su
došli do na dva sata hoda od kasabe. Tu su, u Veletovu, topom porušili
Lutvibegovu kulu i u Crnčićima popalili turske kuće.
Bilo je u kasabi i Turaka i Srba koji su tvrdili da su svojim ušima čuli
tutanj »Karađorđevog topa«. (Naravno, sa potpuno oprečnim
osećanjima.) Ali, ako je i moglo biti sporno da li se jeka srpskog
ustaničkog topa čula do u kasabu, jer čovek često misli da čuje ono
čega se boji ili čemu se nada, nije moglo biti sumnje o vatrama koje su
ustanici noću ložili na Panosu, strmoj i goloj kosi između Veletova i
Gostilja, na kojoj se usamljeni veliki borovi mogu iz kasabe golim
okom prebrojati. Njih su dobro videli i pažljivo posmatrali i Turci i Srbi,
iako su se i jedni i drugi pravili da ih ne primećuju. Sa zamračenih
prozora ili iz tame gustih bašta i jedni i drugi su pratili njihovo
paljenje, kretanje i gašenje. (Naše žene su se krstile u tami i plakale
od nerazumljivog ganuća, a u suzama su im se lomile ove ustaničke
vatre kao oni avetinjski plamenovi koji su nekad padali na Radisavljev
grob i koje su njihove šukunbabe, pre gotovo tri veka, isto ovako kroz
suze nazirale, sa ovog istog Mejdana.)
Ovi treptavi i nejednaki ognjevi, rastureni na mračnoj pozadini letnje
noći, u kojoj se izjednačuje nebo sa planinom, izgledali su Srbima kao
neko novo sazvežđe iz koga su požudno čitali smele nagovesti i
strepeći gatali sudbinu i događaje koji dolaze. Za Turke to su bili prvi
talasi nekog vatrenog mora, koje se širi tamo po Srbiji i koje, evo,
zapljuskuje i planinske kose iznad kasabe. U tim letnjim noćima želje i
molitve jednih i drugih kretale su se oko tih vatara, samo u oprečnim
pravcima. Srbi su molili boga da taj spasonosni plamen, koji je
istovetan sa onim koji oni oduvek nose i brižljivo sakrivaju u duši,
proširi i ovamo na naša brda, a Turci su molili boga da ga zaustavi,
suzbije i pogasi, kako bi se osujetile prevratničke namere nevernika i
zavladao opet stari red i dobri mir prave vere. Noći su tada bile pune
opreznog i strasnog šaputanja, kroz njih su išli nevidljivi talasi
najsmelijih želja i snova, najneverovatnijih pomisli i planova, i ukrštali
se, nadbijali i lomili u modroj tami nad kasabom. A sutra, kad svane
dan, odlazili su i Turci i Srbi na svoje poslove, sretali se ugašenih i
bezizraznih lica, pozdravljali i razgovarali sa onih stotinjak uobičajenih
reči čaršijske učtivosti, koje oduvek kruže po kasabi i pretaču se od
jednog drugome kao lažan novac, koji ipak omogućuje i olakšava
saobraćaj.
A kad je, nekako posle Ilindana, nestalo vatara na Panosu i kad je
buna otplasnula iz užičkog kraja, i opet ni jedna ni druga strana nije
pokazivala svoja osećanja. A teško bi bilo i kazati kakva su bila prava
osećanja kod jednih i kod drugih. Turci su bili zadovoljni što se buna
udaljila i nadali su se da će se potpuno ugasiti i izgubiti se tamo gde se
gube svi bezbožni i naopaki poduhvati. Pa ipak, to zadovoljstvo je bilo
nepotpuno i pomračeno, jer je teško bilo zaboraviti tako blisku
opasnost. Mnogi od njih je još dugo posle u snovima viđao fantastične
pobunjeničke vatre kao roj varnica, po svima brdima oko kasabe, ili
slušao Karađorđev top, ali ne kao muklu, daleku jeku, nego kao
potresnu i rušilačku kanonadu. Srbi su pak, kao što je razumljivo,
ostali snuždeni i razočarani posle nestanka vatara na Panosu, ali u dnu
duše, onom pravom i poslednjem dnu koje se nikom ne otkriva, ostalo
je sećanje na ono što je prošlo, i svest da ono što je jednom bilo može
uvek da se povrati; ostala je i nada, bezumna nada, to veliko
preimućstvo potlačenih. Jer, oni koji vladaju i moraju da tlače da bi
vladali, osuđeni su da rade razumno; a ako, poneseni svojom strašću
ili naterani od protivnika, pređu granice razumnih postupaka, oni silaze
na klizav put i označavaju time sami početak svoje propasti. Dočim se
oni koji su tlačeni i iskorišćavani, lako služe i razumom i bezumljem,
jer su to samo dve razne vrste oružja u stalnoj, čas podmukloj čas
otvorenoj borbi protiv tlačenja.
U tim vremenima važnost mosta kao jedine sigurne veze između
bosanskog pašaluka i Srbije neobično je porasla. U kasabi je sada bio
stalan odred vojske, koji se ni za vreme dugih zatišja nije rasturao i
koji je čuvao most na Drini. Da bi što bolje i sa što manje truda mogla
da vrši taj posao, vojska je stala da podiže drven čardak nasred
mosta, pravo čudovište i rugobu po obliku, položaju i materijalu od
koga je sagrađen. (Ali sve vojske sveta podižu za svoje isključive
ciljeve i trenutne potrebe takve građevine, koje posle gledane sa tačke
gledišta građanskog života i mirnodopskih potreba, izgledaju apsurdne
i nerazumljive.) To je bila čitava kuća na sprat, glomazna i sklepana od
greda i grubih dasaka, sa slobodnim prolazom, kao tunelom, ispod nje.
Čardak je bio uzdignut i počivao na jakim gredama, tako da je objašio
most, i samo sa dva kraja se naslanjao na kapiju, jednim na njenu
levu a drugim na desnu terasu. Ispod njega je bio slobodan put za
kola, konje i pešake, ali se odozgo, sa sprata na kom će spavati
stražari i na koji su vodili nenatkriveni smrčevi basamaci, moglo uvek i
nadzirati svakoga ko prođe, predati mu papire i prtljag, i u svakom
trenutku, ako se ukaže potreba, obustaviti prolaz.
To je zaista menjalo izgled mosta. Ljupka kapija je iščezla pod
drvenom građevinom koja je na svojim gredama čučala nad njom kao
nakazna džinovska ptica.
A onoga dana kad je čardak bio gotov, još mirisao oštro na smrčevinu i
prazan odjekivao od koraka, straža se odmah uselila u njega. Čim je
svanulo prvo jutro, čardak je, kao neka klopka, već uhvatio prve žrtve.
Na niskom rumenom suncu ranog jutra, iskupili su se ispod njega
vojnici i neki oružani građani, Turci, koji noću drže straže oko kasabe i
tako pomažu vojsci. U sredini te gomile sedeo je na jednoj gredi
komandir straže a pred njim je stajao jedan starčić, skitnica i
bogomoljac, nalik na kaluđera i prosjaka, ali blag i spokojan, nekako
čist i mio u svojoj bedi, lak i nasmejan i pored sedih vlasi i zborana
lica. To je neki osobenjak čičica, Jelisije iz Čajniča. On već godinama
obilazi, uvek ovako lak, svečan i nasmejan, crkve i manastire, sabore i
slave; moli boga, metaniše i posti. Samo, ranije turske vlasti nisu
obraćale pažnju na njega i puštale su ga kao maloumnika i božjeg
čoveka da ide gde hoće i govori šta hoće. Ali sad su, usled bune u
Srbiji, nastala druga vremena i oštrije mere. U kasabu je stiglo iz
Srbije nekoliko turskih porodica kojima su ustanici sve popalili; one
šire mržnju i traže osvetu. Svuda su isturene straže i pojačan nadzor,
a domaći Turci zabrinuti, kivni i zlovoljni, pa se na sve gleda podozrivo
i krvnički.
Starac je naišao drumom od Rogatice, a po svojoj zloj sreći kao prvi
putnik toga dana kad je dovršen čardak i kad se u njega uselila prva
straža. Istina, naišao je u nevreme, još se nije bilo dobro ni razdanilo,
i nosio je pred sobom kao što se nosi zapaljena sveća, neki debeo
stap, išaran čudnim znacima i slovima. Čardak ga je progutao kao
pauk muhu. Kratko su ga ispitivali. Tražili su da kaže ko je, šta je i
odakle je i da objasni šare i pismena na štapu, a on je odgovarao i na
ono što ga nisu pitali, slobodno i otvoreno, kao da govori na pravom
božjem sudu, a ne pred zlim Turcima. Rekao je da nije niko i ništa;
putnik na zemlji, prolaznik u ovom prolaznom vremenu, senka na
suncu, ali da svoje kratke i malobrojne dane provodi u molitvi i da ide
od manastira do manastira, dok ne obiđe sva sveta mesta, zadužbine i
grobove srpskih careva i velikaša. A likovi i slova na štapu da
označavaju pojedina vremena srpske slobode i veličine, prošle i
buduće. Jer, rekao je starac, smeškajući se krotkim osmejkom punim
snebivanja, vreme vaskrsa približilo se i, sudeći po onom što se čita u
knjigama i onom što može da se vidi na zemlji i nebesima, sasvim je
blizu. Vaskrsava carstvo, iskupljeno iskušenjima i zasnovano na
pravdi.
— Znam da vam nije milo, gospodo, ovo da čujete, i da ne bi trebalo ni
da govorim pred vama ove stvari, ali vi ste me zaustavili i tražite da
vam kažem sve po istini, pa nema se kud. Bog je istina, a Bog je
jedan! A sada, molim vam se, pustite me da idem, jer mi valja još
noćas stići na Banju, manastiru Svete Trojice.
Tumač Šefko je prevodio, mučeći se uzalud da u svom oskudnom
znanju turskog jezika nađe izraze za apstraktne reči. Komandir straže,
bolešljiv Anadolac, slušao je, još bunovan, nejasne i slabo povezane
prevodiočeve reči i s vremena na vreme bacao pogled na starca koji je
bez daha i rđave pomisli gledao u njega i očima povlađivao da je sve
tako kao što kaže prevodilac, iako reči turske nije znao. Komandiru
biva jasno negde u svesti da je ovo neki sumanut kaurski derviš,
dobroćudna i bezopasna luda. I u starčevom čudnom štapu koji su
odmah ispresecali na nekoliko mesta, misleći da je šupalj a da su u
njemu sakrivena pisma, nije nađeno ništa. Ali u Šefkinom prevodu
starčeve reči izgledaju sumnjive, mirišu na politiku i opasne namere.
Komandir bi, što se njega tiče, pustio ovog siromaha i maloumnika da
ide svojim putem, ali tu su se sakupili i ostali vojnici i građani -
stražari i slušaju ispitivanje. Tu je njegov narednik Tahir, jedan
krmeljivi i podmukli pakosnik koji ga je već nekoliko puta panjkao kod
starešina i optuživao zbog nedostatka opreza i strogosti. Pa i taj Šefko,
koji prevodeći okreće očigledno reči onako kako je najgore po starčevu
zanesenu glavu i koji voli da njuška i dostavlja i kad ništa od toga
nema, u stanju je da kaže ili da potvrdi rđavu reč. Tu su i ovi varoški
Turci, dobrovoljci, koji mrko i važno obilaze varoš, hvataju sumnjive
putnike i mešaju se bez potrebe u njihov službeni posao. Sve se tu
steklo. I svi su ovih dana kao pijani od nekog ogorčenja, od želje da se
svete i da kažnjavaju i ubijaju onoga koga mogu, kad ne mogu onoga
koga bi hteli. On ih ne razume i ne odobrava im, ali vidi da su svi
naskočili da čardak već prvog jutra mora da dobije svoju žrtvu, i
pribojava se da bi zbog tog njihovog pijanog ogorčenja mogao i on da
strada, ako im se usprotivi. Pomisao da bi zbog ovog ludog starca
mogao imati neprijatnosti, izgledala mu je nepodnošljiva. A starac sa
svojim pričanjem o srpskom carstvu ne bi ni inače daleko došao među
Turcima ovoga kraja koji su ovih dana uzavreli kao košnica. Neka ga
mutna voda nosi kako ga je ponela.
Tek što je starac vezan i komandir se spremao da ode u varoš i ne
gleda njegovo pogubljenje, kad se pojaviše zaptije i neki Turci vodeći
jedno slabo odeveno srpsko momče. Odelo mu je bilo pokidano i lice i
ruke izgrebani. To je neki Mile, inokosan siromah sa Lijeske, koji je
služio u jednoj vodenici u Osojnici. Može mu biti najviše devetnaest
godina, zdrav je, krupan i punokrvan.
Mile je jutros pre sunca zasuo ječam i pustio veliki vodenični jaz, pa
izišao da u jednoj česti iznad vodenice naseče drva. Izmahivao je i
sekao kao slamke meke johine grane. Uživao je u toj svežini i u lakoći
kojom pada drvo pod sekirom. Mili su mu njegovi rođeni pokreti. Ali
sekira je oštra a tanko drvo isuviše slabo za snagu koja je u njemu.
Nešto se u njemu nadimalo i gonilo ga da uzvikuje pri svakom pokretu.
Ti uzvici su se sve više sustizali i vezivali. I Mile koji, kao svi Liještani,
nema sluha i ne ume da peva, pevao je, urlao, u gustoj i osojnoj
strani. Ne misleći ništa, zaboravljajući gde je, pevao je ono što je čuo
od drugih da pevaju.
U to vreme, kad se »digla« Srbija, narod je od starinske pesme:
Kad Alibeg mladi beg bijaše,
Đevojka mu barjak nosijaše.
napravio novu:
Kad Đorđije mladi beg bijaše,
Đevojka mu barjak nosijaše.
U toj velikoj i čudnoj borbi koja se u ovoj Bosni vekovima vodila
između dve vere, a pod vidom vera za zemlju i vlast i svoje sopstveno
shvatanje života i urođenje sveta, protivnici su otimali jedan drugom
ne samo žene, konje i oružje, nego i pesme. I mnogi je stih prelazio
ovako od jednih drugima, kao dragocen plen.
To je dakle bila pesma koja se u poslednje vreme pevala među
Srbima, ali oprezno i skrovito, daleko od turskog uha, u zatvorenim
kućama, po slavama ili po dalekim plandištima gde turska noga ne
stupa ni jednom u godini, i gde čovek, po cenu samoće i siromaštva u
divljini, živi kako hoće i peva šta hoće. A tu je eto pesmu našao da
peva Mile, vodeničarev momak, u šumarku, ispod samog puta kojim
prolaze olujački i orahovački Turci u kasabu na pazar.
Zora je tek na vrhovima bregova, a tu oko njega, u osojnoj strani, još
je gotovo sumračno. Sav je rosan, a vreo od dobrog noćašnjeg sna,
vrućeg hleba i živog rada. Izmahne i udari tanku johu pri korenu, a
ona se samo prikloni i savije kao mlada kumovoj ruci; pospe ga
hladnom rosom kao sitnom kišom i ostane onako nagnuta, jer od
gustine rastinja oko sebe ne može da padne na zemlju. A onda joj
kreše zelene grane, jednom rukom, kao igrajući se. I pri tom peva što
ga grlo nosi, izgovarajući sa uživanjem pojedine reči. »Đorđije«, to je
nešto nejasno a krupno i smelo. »Đevojka« i »barjak«, to su takođe
njemu nepoznate stvari ali stvari koje bi nekako odgovarale njegovim
najvećim željama iz snova: da ima devojku i da nosi barjak. Svakako,
ima slasti u izgovaranju tih reči. I sva snaga u njemu nagoni ga da ih
izgovara glasno i po nebrojeno puta, a od izgovaranja tih reči raste
opet ta snaga u njemu i traži da ih ponavlja još glasnije.
Tako je pevao Mile u osvit dana dok nije nasekao i okresao vrljike zbog
kojih se ispeo u šumarak, a onda se spustio niz vlažnu strminu, vukući
svezan tovar za sobom. Pred vodenicom neki Turci. Vezali konje i
čekaju nešto. Ima ih desetak. On se naže opet onakav kakav je i
pošao u drva, nespretan dronjav i zbunjen, bez Đorđija pred očima,
bez devojke i barjaka uza se. Turci sačekaše dok on odloži sekiru pa
ga onda napadoše sa četiri strane i posle kratke borbe vezaše
dugačkim konopcem od ulara, i povedoše u varoš. Usput su ga bili
štapom po leđima ili nogom u ružno mesto, pitajući ga gde mu je sada
Đorđije i psujući mu barjak i devojku.
Pod čardakom na kapiji, gdje su upravo bili vezali onoga suludog
starca, iskupili se već pored vojnika i neki besposlenjaci iz varoši, jako
je tek svanulo. Među njima ima i Turaka izbeglica, pogorelaca iz Srbije.
Svi su oružani i svečani kao da se radi o velikom događaju i odlučnom
boju. Njihovo uzbuđenje je raslo sa suncem koje se rađalo. A sunce se
brzo dizalo, praćeno svetlim, rumenim maglama, tamo u dnu vidika,
iznad Goleša. Unezverenog mladića dočekaše kao da je ustanički
vojvoda, iako je bio dronjav i ubog i doveden sa leve obale Drine, gde
ustanka nema.
Oni orahovački i olujački Turci ogorčeni drskošću za koju nisu mogli
verovati da nije namerna, posvedočiše da je momče pevalo izazivački,
pored samog puta, pesme o Karađorđu i kaurskim borcima. Mladić
zaista nije ličio na nekog junaka i opasnog četovođu. Onako uplašen, u
mokrim ritama, izgreben i izubijan, on je bio bled i od uzbuđenja
razrokim očima gledao komandira kao da od njega očekuje spas. Kako
je retko silazio u varoš, on nije ni znao da je na mostu podignut
čardak; stoga mu je sve izgledalo još više čudno i nestvarno, kao da je
u snu zalutao u stranu varoš, među zle i opasne ljude. Mucajući i
obarajući oči zemlji, uveravao je da nije ništa pevao i da nikad nije
udarao Turcima na obraz, da je siromah, momak u vodenici, da je
sekao drva i da ni sam ne zna zašto je doveden. Drhtao je od straha i
zaista nije mogao da shvati šta se to desilo i kako se iz onog svečanog
raspoloženja u hladovitom potoku našao odjednom, vezan i izubijan,
ovde na kapiji, u središtu pažnje, pred ovolikim svetom kome treba
sad da odgovara. I sam je zaboravio da je ikad pevao i najnedužniju
pesmu.
Ali Turci su ostajali pri svome: da je pevao buntovničke pesme i to u
trenutku kad su oni prolazili i da se odupirao kad su hteli da ga vežu. I
to je svaki od njih potvrdio zakletvom komandiru koji ih je ispitivao.
— Valahi?
— Valahi!
— Bilahi?
— Bilahi!
I tako po tri puta. Onda mladića postaviše pored Jelisija i odoše da
bude krvnika koji je, izgleda, imao najtvrđi san. Starac je gledao
mladića koji je zbunjeno treptao očima, smeten i postiđen, nenavikao
da stoji ovako izdvojen, po belom danu, nasred mosta, među ovoliko
ljudi.
— Kako ti je ime? — pita starac.
— Mile, — kaže mladić pokorno kao da još odgovara Turcima na
njihova pitanja.
— Mile, sine, da se poljubimo. — I starac prisloni svoju sedu glavu na
njegovo rame. — Da se poljubimo i prekrstimo. Vo imja Oca i Sina i
Svjatago Duha, Vo imja Oca i Sina i Svjatago Duha. Amin.
Tako je krstio i sebe i mladića samo rečima, jer su im ruke bile vezane,
i brzo, jer im je dželat već prilazio.
Krvnik, koji je bio jedan od vojnika, brzo je svršio posao i prvi
prolaznici, koji su sa brda silazili zbog pazarnog dana i prelazili preko
mosta, mogli su da vide njihove dve glave na novim, čvornovitim
kočevima, uz čardak, a krvavo mesto na kome su posečeni na mostu,
posuto šljunkom i ugaženo.
Tako je čardak otpočeo da »radi«.
Od toga dana na kapiju su dovođeni svi koji su kao sumnjivi ili kao
krivci u vezi sa ustankom hvatani, bilo na mostu samom bilo negde na
granici. I oni koji su jedanput dovedeni vezani na saslušanje pod
čardak, retko su izlazili živi ispod njega. Tu su im odsecane usijane ili
prosto nesrećne glave i naticane na kolje koje je bilo postavljeno oko
čardaka, a tela su im bacana s mosta u Drinu, ako se niko ne bi javio
da otkupi i sahrani obezglavljen leš.
Buna je, sa kraćim ili dužim zatišjima, trajala godinama, i broj tih koji
su puštani niz vodu »da idu i traže drugu, bolju i pametniju glavu«, bio
je u toku godina vrlo velik. Slučaj je hteo, slučaj koji satire slabe i
neoprezne, da su tu povorku otvorila ova dva prosta čoveka, dvojica iz
gomile neukih, ubogih i nedužnih, jer ti su često prvi koje hvata
nesvestica pred vrtlogom velikih događaja i koje taj vrtlog neodoljivo
privlači i guta. Tako su momak Mile i čiča Jelisije, posečeni u istom
trenutku, na istom mestu, združeni kao braća, prvi okitili svojim
glavama vojnički čardak na kapiji, koje posle toga, dok god su bune
trajale, nije gotovo nikad više bio bez takvog ukrasa. I tako su njih
dvojica, koji se pre toga nisu čuli ni videli, ostali zapamćeni zajedno i
pamćeni su bolje i duže od tolikih drugih, znatnijih žrtava.
Tako je pod krvavim i zloglasnim čardakom nestala kapija a sa njom je
nestalo i sastanaka, razgovora, pevanja i ćeifova. I Turci su tuda
prolazili nerado, a već od Srba je prelazio most samo onaj koji baš
mora, i to oborene glave i žureći.
Oko drvenog čardaka, čije su daske s vremenom posivele pa pocrnele,
brzo se stvorila ona atmosfera koja redovno okružuje zgrade u kojima
vojska stalno boravi. Na gredama se sušilo askersko rublje, sa prozora
se prosipalo u Drinu đubre, pomije i svi otpaci i sva nečistoća
kasarnskog života. Od toga su niz beli srednji stub mosta ostajali dugi,
prljavi mlazevi koji su se videli nadaleko.
Posao dželata vršio je za dugo vremena uvek isti vojnik. To je bio
debeo i mrk Anadolac žutih, mutnih očiju i crnačkih usana u masnom i
podbulom licu zemljane boje, koje je uvek izgledalo da se smeši
osmejkom gojaznih, dobroćudnih ljudi. Zvao se Hajrudin i brzo je
postao poznat celoj varoši i daleko duž granice. On je svoj posao vršio
sa zadovoljstvom i častoljubivo; svakako je u tome bio neobično vešt i
brz. Kasabalije su tada govorile za njega da ima lakšu ruku nego
varoški berberin Mušan. I staro i mlado ga je znalo, bar po imenu, a
njegovo ime je izazivalo kod sveta jezu i ljubopitstvo u isto vreme. Za
vreme sunčanih dana po vas dan je sedeo ili ležao na mostu, u
hladovini ispod drvenog čardaka. S vremena na vreme bi obišao
izložene glave na kolju, kao bostandžija bostan, pa bi opet legao na
svoju dasku u hladu, zevajući i protežući se, težak, krmeljiv i
dobroćudan, kao prestareo torni pas rundov. Na kraj mosta, iza zida,
sakupljala su se ljubopitljiva deca i bojažljivo ga posmatrala.
Ali kad je bio u pitanju posao, Hajrudin je bio okretan i savestan do
sitnica. Nije voleo da
ostalo, sam bog zna dokle, da se jedne noći nije od zaboravljene sveće
javio požar. Čardak od lučevih dasaka, još vrućih od dnevne žege,
sagoreo je do temelja to jest do kamenih ploča na mostu i kapiji.
Uzbuđen svet u kasabi posmatrao je ogromni plamen koji je jarko
osvetljavao ne samo beli most nego i okolna brda i odražavao se
nemirnim crvenim odsevima na površini reke. A kad je granulo jutro,
osvanuo je most u svom starom, prvobitnom obliku, oslobođen
drvene, glomazne građevine koja je godinama prekrivala njegovu
kapiju. Bele ploče su bile opaljene i čađave, ali su kiše i snegovi brzo i
to saprali. Tako od čardaka i krvavih događaja koji su se vezivali za
njega nije ostalo drugog traga do nekoliko teških uspomena koje su
sve više bledele i nestajale, zajedno sa tim naraštajem, i jedne
hrastove grede koja niie sagorela, jer je bila užljebljena u stepenište u
kapiji.
A kapija je opet postala za kasabu ono što je oduvek bila. Na levoj
terasi, idući iz varoši, kafedžija je opet raspalio mangalu i poređao
kafeni takum. Oštećena je bila samo česma — smrskana je ona
zmajska glava iz koje je tekla voda. Svet je opet počeo da se zadržava
na sofi i da tu provodi vreme u razgovorima, u poslovima ili u
dokonom dremuckanju. U letnjim noćima tu su pevali momci u
grupama ili sedeli usamljeni mladići, gušeći svoj ljubavni jad ili onu
neodređenu bolnu želju za odlaskom i daljinom, za velikim delima i
neobičnim doživljajima, koja često muči mlade ljude u skučenim
sredinama. A već posle dvadesetak godina tu je pevao i šalio se nov
naraštaj koji nije ni zapamtio neskladnu trupinu drvenog čardaka ni
mukle uzvike straže koja je noću zaustavljala putnike, ni Hajrudina ni
izložene glave koje je on odsecao sa poslovičnom veštinom. Samo su
još stare žene, goneći dečurliju koja su im krala šeftelije, dovikivale u
svojim glasnim i ljutim kletvama:
— Dabogda ti Hajrudin perčin raščešljao! Na kapiji te majka poznala!
Ali dečaci koji su bežali preko plotova nisu mogli razumeti stvarni
smisao tih kletvi. Znali su, naravno, da ne znače ništa dobro ni
povoljno.
Tako su se obnavljali naraštaji pored mosta, a on je kao prašinu
stresao sa sebe sve tragove koje su na njemu ostavljale prolazne
ljudske ćudi ili potrebe, i ostajao posle svega nepromenjen i
nepromenljiv.
Prolazilo je vreme nad mostom i kasabom, u godinama, u decenijima.
To su bile one nekolike desetine godina iz sredine devetnaestog veka
za kojih je Turska Carevina dogorevala u tihoj groznici. Merene okom
savremenika, te su godine izgledale srazmerno mirne i srećne, iako je
u njima bilo povoda za brige i strahovanja, iako su nailazile i suše i
poplave, i opasne zaraze, i uzbudljivi događaji svake vrste. Samo, sve
se to dešavalo sporo, postepeno, u kratkim trzavicama među dugim
zatišjima.
Međa između dva pašaluka, bosanskog i beogradskog, koja ide tu
iznad same kasabe, počela je tih godina da se sve oštrije ocrtava i da
dobija izgled i značenje državne granice. A to je menjalo uslove života
za ceo kraj, pa i za kasabu, uticalo na trgovinu, na saobraćaj, na opšte
raspoloženje sveta i na međusobne odnose Turaka i Srba.
Stari Turci su se mrštili, treptali očima u neverici kao da žele da
rasteraju neprijatno priviđenje, srdili se, pretili, dogovarali, pa onda
mesecima zaboravljali stvar, dok ih nemila stvarnost ne bi opet
podsetila na nju i ponovo uzbudila.
Tako jednog proletnjeg dana jedan od veletovskih Turaka, odozgo sa
granice, sedi na kapiji i uzbuđeno priča sakupljenim uglednim Turcima
šta se u Veletovu ovih dana desilo.
Negde zimus, pričao je Veletovac, dođe više njihovog sela zloglasni
Jovan Mićić, rujanski serdar, čak iz Arilja, sa oružanim momcima i poče
da osmatra i premerava granicu. Kad ga upitaju kud je namerio i šta
tu radi, on odgovori drsko da nikom nema da polaže računa a
ponajmanje bosanskim poturicama, ali ako hoće da znaju, kaže, onda
im poručuje da ga je poslao kodža Miloš da oseiri kuda će ići granica i
dokle će zahvatiti Srbija.
— Mislili smo, — nastavlja Veletovac, — pijan vlah pa ne zna šta
govori, a znamo ga odavno kakav je hajduk i poganac. I odbijemo ga
mi i zaboravimo na njega. Kad, nisu prošla ni dva mjeseca, a on se
javi opet i to sa čitavom četom Miloševih sejmena i sa carskim
mubaširom, mekim i blijedim Stambolijom. Očima svojim ne
vjerujemo. Ali mubašir nam sve potvrdi. Obara oči od sramote ali
potvrđuje. Tako je, kaže, od carskog devleta naređeno da Miloš u
Sultanovo zdravlje upravlja Srbijom i da se granica potegne, da se zna
dokle mu ide uprava. Kad mubaširevi ljudi stanu da pobijaju kolje
onom kosom ispod Tetrebice, a Mićić zađe pa samo čupa one kočiće i
frljaca za njima. Bijesan vlah (psi mu se mesa nabili!) skače mubaširu
u oči, viče na njega kao na mlađeg i prijeti mu u glavu. Nije, kaže, to
granica; granicu su odredili Sultan i ruski car i dali o tome ferman
»knjazu« Milošu, ona sad ide Limom pravo na višegradsku ćupriju pa
otale Drinom; tako je sve ovo Srbija. Pa i to je, kaže, samo za neko
vrijeme, jer će je pošlje valjati dalje pomicati. Jedva ga je mubašir u
pamet utjerao, i tu iznad Veletova udariše granicu. I ostade tako, bar
sad zasad. Samo, otad ušla u nas šuhva i strah neki, pa ne znamo ni
šta da radimo ni gdje da se djenemo. Dogovarali smo se sa Užičanima,
ali ni oni sami ne znaju šta će biti ni kuda je ovo krenulo. A stari
Hadži-Zuko, koji je dva puta išao na ćabu i kome je prešlo devedeset
godina, kaže da neće proći jedan ljudski vijek a turska granica će otići
čak tamo na karadenjiz, na petnaest konaka odavle.
Slušaju višegradski ugledni Turci Veletovca. Naoko su mirni, ali u sebi
potreseni i zbunjeni. Od njegovih reči i nehotice se pomiču s mesta i
hvataju rukom za kameno sedište, kao da neka moćna a nevidljiva
struja bije odnekud i pokreće most pod njima. Savlađujući se, nalaze
reči kojima umanjuju i nipodaštavaju značaj toga događaja.
Oni ne vole nepovoljne vesti ni teške misli, ni ozbiljne i brižne
razgovore na kapiji, ali vide i sami da ovo ne sluti na dobro; niti mogu
poreći ono što Veletovac priča niti znaju pravo kako da ga umire i
uteše. Stoga jedva čekaju da se seljak vrati u svoje visoko Veletovo,
zajedno sa neprijatnim vestima koje je doneo. Time, naravno, briga
neće biti manja, ali će se maknuti odavde. A kad je čovek zaista
otišao, oni su bili srećni što mogu da se vrate svojim navikama i da i
dalje sede mirno na kapiji, bez tih razgogovora od kojih dolazi čoveku
život nemio i budućnost strašna, ostavljajući vremenu da ublaži i
olakša težinu događaja koji se iza brda valjaju.
I vreme je činilo svoje. Život je tekao, na izgled nepromenjen. Prošlo
je više od trideset godina od ovog razgovora na kapiji. Ali oni kočići,
kojesu carski mubašir i rujanski serdar sadili po granici, pustili su
koren, primili se i rodili sporim ali po Turke gorkim plodom: Turci su
morali da napuste i poslednje gradove po Srbiji. I jednog letnjeg dana
pritište višegradski most žalosna povorka izbeglica iz Užica.
Bili su oni topli dani sa dugim prijatnim sumracima na kapiji, kad Turci
iz čaršije ispune obe terase nad vodom. Tu se u takve dane sepetima
dogoni bostan. Zrele dinje i lubenice se hlade po vas dan, a predveče
ih kupuje dokon svet i jede na sofi. Obično se dvojica opklade da li je
lubenica iznutra crvena ili bela. Onda je raseku i onaj koji je izgubio
plati, a svi zajedno jedu, uz razgovor i glasne šale.
Iz kamenih terasa bije još vrelina dana, a sa vode već se javlja hladan
dah, uporedo sa sumrakom. Reka je bleštava po sredini a osenčana i
zagasitozelena pri obalama, ispod vrba i rakita. Svi bregovi uokrug
rumeni su od sunčeva zalaska, samo jedni jarko a drugi jedva
primetno. Iznad njih, celom jugozapadnom polovinom toga amfiteatra,
koji se otvara pogledu sa kapije, letnji oblaci koji neprestano menjaju
boju. Ti oblaci su jedan od velikih prizora koje kapija leti pruža. Čim
dan ojača i sunce odskoči, oni se pojave iza planina kao guste, bele,
srebrnaste i sive mase, fantastični predeli, nepravilne i mnogobrojne
kupole raskošnih građevina. I pošto porastu do neke mere, stoje tako
po vas dan nepomični i teški, iznad bregova oko varoši koju žeže
sunce. I Turci koji, ovako predveče, sede na kapiji imaju stalno pred
očima te oblake kao bele, svilene carske čadore koji u njihovoj naašti
izazivaju pojave i prizore nejasnih pohoda i ratovanja i slike neke
čudne, neumerene sile i raskoši. Tek mrak pogasi i rasturi te letnje
oblake oko kasabe, a nebom se otvaraju nove mađije od zvezda i
mesečine.
Nikad se čudna i izuzetna lepota kapije ne može bolje osetiti nego u te
letnje dane, u ovaj sat. Čovek je na njoj kao na čarobnoj ljuljašci: i
zemlju prelazi, i vodom plovi, i prostorom leti, i opet je čvrsto i sigurno
vezan za kasabu i svoju belu kuću, tu u strani, sa baštom i šljivikom
oko nje. Uz kafu i duvan tu mnogi od tih skromnih građana, koji nema
mnogo više od te kuće i ono malo dućana u čaršiji, oseti u takve sate
bogatstvo sveta i neizmernost božjih darova. Sve to može ljudima da
pruži, i kroz vekove da pruža, jedna građevina, kad je lepa i jaka, u
dobar čas zamišljena, na pravom mestu postavljena i srećno izvedena.
I ovo je jedno takvo predveče; puno je razgovora i smeha i šala koje
građani izmenjuju među sobom ili dobacuju prolaznicima.
Najživlje i najglasnije šale pletu se oko jednog oniskog i snažnog
mladog čoveka čudnog izgleda. To je Salko Ćorkan.
Ćorkan je sin jedne Ciganke i nekog vojnika ili oficira Anadolca koji je
nekad služio u kasabi i napustio je još prije nego što mu se taj
neželjeni sin rodio. Ubrzo je umrla i majka, i dete je odraslo bez ikog
svoga. Hranila ga je cela kasaba; pripadao je svima i nije bio ničiji.
Posluživao je po dućanima i po kućama, svršavao poslove koje niko
drugi nije hteo da radi, čistio prokope i džerize, pokopavao sve što
ugine ili što voda naplavi. Nikad nije imao svoje kuće ni porodičnog
imena ni određenog zanimanja. Jeo je gde stigne, stojećki ili u hodu,
spavao po tavanima, odevao se šarenim dronjcima koje su mu drugi
davali. Još u detinjstvu je izgubio levo oko. Nastran, dobroćudan,
veseljak i pijanica, on je služio kasabalijama za šalu i podsmeh isto
toliko koliko i za posao.
Oko Ćorkana se okupilo nekoliko mladića, trgovačkih sinova, smeju se
i teraju sa njim grube šale.
Vazduh miriše na zreo bostan i prženu kafu. Sa velikih kamenih ploča,
još toplih od dnevne žege, a poprskanih vodom i dobro pometenih,
diže se, mlak i mirisan, osobiti dah kapije, koji zaražava bezbrigom i
zavodi na dokono maštanje.
Trenutak između dana i noći. Sunce je leglo a još se ne javlja ona
krupna zvezda nad Moljevnikom. U takvom trenutku kad i najobičnije
stvari mogu da imaju izgled priviđenja, punih veličine, straha i
naročitog značenja, pojaviše se prvi užički muhadžiri na mostu.
Muškarci su većinom išli pešice, prašni i pogruženi, a na sitnim
konjima klatile su se umotane i zabuljene žene ili nejaka deca,
uvezana među denjkovima ili na sanducima. Poneki ugledniji čovek
jaše na boljem konju, ali nekim pogrebnim kasom i oborene glave,
tako da još više odaje nesreću koja ih je ovde doterala. Ima ih koji na
konopčiću vode jednu kozu. Neki nose jagnje u naručju. Svi ćute, čak
ni deca ne plaču. Čuje se samo bat konjskih kopita i ljudskih koraka i
jednolično kloparanje bakrenih i drvenih predmeta na pretovarenim
konjima.
Pojava tog premorenog i raskućenog sveta ugasi odjednom živost na
kapiji. Stariji ostadoše na kamenim klupama. Mlađi poustajaše i
napraviše sa obe strane kapije živ zid; između njih je prolazila
povorka. Neki od kasabalija samo su saučesno gledali u muhadžire i
ćutali, drugi su im nazivali merhaba i pokušavali da ih zadrže i ponude
čime, ali se oni nisu ni obazirali na ponude i jedva su odgovarali na
pozdrave. Samo su grabili da za vida stignu na konak na Okolištima.
Bilo ih je u svemu oko sto i dvadeset porodica. Preko sto porodica
odlazi u Sarajevo, gde ima izgleda da će biti smešteni, a petnaestak
ostaje ovde u kasabi; to su većinom oni koji ovde imaju nekog svoga.
Jedan jedini od tih premorenih ljudi, po izgledu neki siromah, inokosan
čovek, zastade za trenutak na kapiji, napi se obilno vode i primi
ponuđenu cigaru. Bio je sav beo od drumske prašine, oči su mu sjale
kao u groznici, a pogled nije mogao da se zaustavi na jednom
predmetu. Odbijajući žudno dimove, kružio je oko sebe onim sjajnim,
neprijatnim pogledom, ne odgovarajući ništa na bojažljiva i učtiva
pitanja pojedinaca. On samo otra duge brkove, zahvali kratko, i sa
gorčinom koju u čoveku ostavljaju zamor i osećanje napuštenosti,
prozbori nekoliko reči, gledajući ih sve odjednom onim pogledom koji
ne vidi.
— Vi sjedite ovdje i teferičite, a ne znate šta se iza Staniševca valja. Mi
evo pobjegosmo u tursku zemlju, ali kuda ćete vi bježati, zajedno s
nama, kad i na ovo red dođe? To niko ne zna niti ko od vas misli na to.
Tu čovek odjednom zastade u govoru. To što je rekao bilo je i mnogo
za ove do maločas bezbrižne ljude i malo za njegovo ogorčenje, koje
mu nije dalo da ćuti ni dopuštalo da se jasno izrazi. I on sam prekide
neprijatno ćutanje, opraštajući se i zahvaljujući i hitajući da stigne
povorku. Svi stadoše da mu dovikuju glasno dobre želje.
Cele te večeri na kapiji ostade teško raspoloženje. Svi su mrki i
ćutljivi. Ćorkan sedi nem i nepomičan na jednom od kamenih
basamaka. Oko njega razbacane kore od lubenica koje je pojeo za
opkladu. Podnimljen je i tužan, oborena pogleda i zanesen kao da ne
gleda u kamen pred sobom nego u neku daleku daljinu koja se jedva
nazire. Svet poče da se razilazi ranije nego obično.
Ali već sutradan, sve je opet bilo po starom, jer kasabalije ne vole da
pamte zlo i ne mare da brinu brigu unapred; u krvi im je saznanje da
se pravi živpt sastoji od samih zatišja i da bi ludo i uzaludno bilo mutiti
ta retka zatišja, tražeći neki drugi, čvršći i stalniji život koga nema.
Za tih dvadeset i pet godina iz sredine XIX veka dva puta je u
Sarajevu morila kuga i jednom kolera. U tim slučajevima kasaba se
pridržavala uputstava koja je, prema tradiciji, još Muhamed dao svojim
vernicima za njihovo držanje u slučaju zaraze: »Dok bolest vlada u
nekom mestu, ne idite tamo, jer se možete zaraziti, a ako ste u mestu
gde bolest vlada, ne idite iz tog mesta jer možete zaraziti druge.« A
kako se ljudi ne pridržavaju ni najspasonosnijih uputstava, čak ni kad
potiču od božjeg Poslanika, ako nisu »silom vlasti« primorani na to,
vlast je prilikom svake »morije« ograničavala ili potpuno obustavljala
putnički i poštanski saobraćaj. Tada je život na kapiji menjao svoj
izgled. Nestajalo je građana, zaposlenih i dokonih, zamišljenih ili
raspevanih, a na pustoj sofi sedela je opet, kao u vreme buna i ratova,
straža od nekoliko zaptija. Oni su zaustavljali putnike koji su dolazili od
Sarajeva i vraćali ih mahanjem pušaka i glasnim povicima natrag.
Primali su poštu od konjanika, ali sa svim merama predostrožnosti. Na
kapiji se tada palila mala vatra od »mirišljavog drveta« koje je
razvijalo obilan, beo dim. Zaptije bi prihvatile kleštima svako pojedino
pismo i okadile ga na tom dimu. Tek tako raskužena pisma otpremana
su dalje. Roba se nije uopšte primala. Ali glavni posao nije bio sa
pismima, nego sa živim ljudima. Svakog dana naiđe po nekoliko
putnika, trgovaca, pismonoša, skitnica. Kod samog prilaza ka mostu
dočekuje ih zaptija i već izdaleka daje rukom znak da se dalje ne
može. Putnik zastaje ali počne da pregovara, da se pravda i objašnjava
svoj slučaj. A svaki od njih smatra da je neophodno potrebno da ga
puste u varoš, i svaki uverava da je zdrav kao dren i da nema nikakve
veze sa kolerom koja je — »daleko joj lepa kuća« — tamo negde u
Sarajevu. U tim objašnjenjima putnici dođu malo-pomalo do polovine
mosta i primaknu se kapiji. Tu se u razgovor umešaju i ostale zaptije i
kako razgovaraju na odstojanju od nekoliko koraka svi viču glasno i
mašu rukama. A viču već i stoga što sedeći na kapiji zaptije po vas
dan pijuckaju rakiju i jedu beli luk; njihov službeni posao daje im
pravo na to, jer se veruje da su obe te stvari dobre protiv zaraze: a
oni se tim pravom obilno služe.
Mnogi se putnik tada zamori da moljaka i ubeđuje zaptije, i vraća se
utučen, nesvršena posla, drumom uz Okolišta. Ali ima ih koji su istrajni
i nasrtljivi pa stoje na kapiji satima i vrebaju neki trenutak slabosti ili
nepažnje, ili se nadaju nekom ludom i srećnom slučaju. Ako je tu
slučajno starešina varoških zaptija Salko Hedo, onda nema izgleda za
putnike da će išta postići. Hedo je ona prava, osveštana vlast koja i ne
vidi i ne čuje dobro onoga s kim govori, i bavi se sa njime samo toliko
koliko je potrebno da mu odredi mesto koje mu po postojećim
propisima i naredbama pripada. Dok to radi on je slep i gluh, a kad to
svrši onda postaje i nem. Uzalud putnik preklinje ili laska.
— Salihaga, zdrav sam ja...
— E pa onda, hajde u zdravlju odakle si i došao. Hajde, gubi se!
Sa Hedom nema više razgovora. Ali ako su mlađe zaptije same, onda
može još nešto i da bude. Što onaj putnik duže stoji na mostu i što se
više sa njima dovikuje, prepire i razgovara i priča im svoju muku, i ovu
zbog koje je krenuo na put kao i sve ostale muke svoga života, to im
nekako dolazi sve bliži i poznatiji i sve manje liči na čoveka koji bi
mogao da ima koleru. Na kraju, neki od zaptija se ponudi da će on
dostaviti u kasabu kome treba putnikovu poruku. To je prvi stepen
popuštanja. Ali putnik zna da se posao po poruci ne svršava i da
zaptije ovakvi kakvi su sada, stalno mamurni ili napola pijani od
lečenja rakijom, teško pamte i naopako dostavljaju mnoge poruke.
Zato i dalje oteže razgovor, moli, nudi mito, poziva se na boga i na
dušu. Sve tako dok onaj od zaptija koga je on uočio i koji je najmekši
ne ostane sam na kapiji. Tada se stvar nekako uredi. Duševni zaptija
okrene lice onom izdignutom zidu, kao da čita starinski natpis na
njemu, a ruke zabaci na leđa i ispruži dlan desne ruke. Istrajni putnik
spusti ugovoreni novac zaptiji na dlan, obazre se levo i desno, klisne
preko druge polovine mosta i izgubi se u kasabi. Zaptija se opet vraća
na svoje mesto, satire beli luk, i zaliva ga rakijom. To ga ispunjava
nekom bezbrižnom i veselom odlučnošću i daje mu snage da bdi i čuva
kasabu od kolere.
Ali nevolje ne traju večno (i to im je zajedničko sa radostima), nego
prolaze ili se bar smenjuju, i gube u zaboravu. A život na kapiji se
obnavlja uvek i uprkos svemu, i most se ne menja ni sa godinama ni
sa stolećima, ni sa najbolnijim promenama ljudskih odnosa. Sve to
prelazi preko njega isto kao što nemirna voda protiče ispod njegovih
glatkih i savršenih svodova.
Nisu samo ratovi, kuge i seobe toga vremena udarili na ovaj most i
prekidali život na kapiji. Bilo je i drugih, izuzetnih događaja po kojima
se godina u kojoj su se desili posle i nazivala i dugo pamtila.
Levo i desno od kapije, sa obe strane, kamena ograda mosta odavno
je uglačana i nešto tamnija od ostalih delova. Stotinama godina seljaci
tu spuštaju terete kad hoće da se odmore, prelazeći most, ili se dokoni
ljudi naslanjaju leđima i laktovima, u razgovoru, kad koga čekaju, ili
kad usamljeni i nalakćeni gledaju vodu u dubini pod sobom, kako
zapenjena i brza otiče, uvek nova i uvek ista.
Ali nikad se nije toliko dokona i ljubopitljiva sveta naslanjalo na ogradu
i gledalo rečnu površinu, kao da je čita i odgoneta, kao poslednjih
dana meseca avgusta te godine. Voda je bila zamućena od kiše iako je
bio tek kraj leta. U virovima ispod okana stvarala se bela pena i
okretala uokrug, zajedno sa iverjem, sitnim grančicama i trunjem. Ali
dokoni i podnimljeni kasabalije sa zida nisu u stvari ni gledali tu reku
koju poznaju oduvek i koja nema šta da im kaže, nego su na površini
vode, kao i u svojim razgovorima, tražili sami za sebe objašnjenje i
kao neki vidljiv trag jednog nejasnog i teškog udesa koji ih je tih dana
sve iznenadio i zbunio.
U to vreme desio se tu na kapiji jedan posve izuzetan događaj, kakav
se ne pamti i kakav se valjda neće ponoviti dok je mosta i kasabe na
Drini. On je uzbudio i potresao kasabu i otišao i dalje, u druga mesta i
krajeve, kao priča koja hoda po svetu.
To je u stvari priča o dva višegradska zaseoka, o Veljem Lugu i
Nezukama. Ta dva zaseoka leže na dva suprotna kraja onog amfiteatra
koji mrka brda i zeleni brežuljci sačinjavaju oko kasabe.
Velika seoska opština Stražište, na severoistočnoj strani doline,
najbliža je kasabi. Njene kuće, njive i bašte raštrkane su preko
nekoliko brežuljaka i užlebljene u doljama koje te brežuljke dele. Na
blagom prevoju jedne od tih glavica leži petnaestak kuća, utonulih u
šljivike i odasvud opkoljenih njivama. To je zaselak Velji Lug, mirno,
lepo i bogato tursko naselje na uzvisini. Zaselak spada pod seosku
opštinu Stražište, ali je bliži kasabi nego svojoj opštini, jer se ljudi sa
Veljeg Luga spuštaju za pola sata do u čaršiju, gde drže magaze i
posluju kao i ostale kasabalije. Između njih i pravih kasabalija i nema
razlike, do možda u tome što su njihova imanja trajnija i sigurnija, jer
su na jakoj, prisojnoj zemlji i nisu vodoplavna, a ljudi su skromniji i
povučeniji, bez varoških rđavih navika. Velji Lug ima dobru zemlju,
zdravu vodu i lep svet.
Tu živi grana višegradskih Osmanagića. Pa iako su ovi u kasabi
mnogobrojniji i bogatiji, u narodu se smatra da su oni »spuznuli«, a da
su pravi Osmanagići oni na Veljem Lugu, gde im je koren. To je lep soj
ljudi, osetljivih i ponosnih na svoje poreklo. Njihova je ona najveća
kuća što se beli u strani, isturena ispod same glavice, okrenuta ka
jugozapadu, uvek okrečena, sa krovom od pocrnele šindre i sa
četrnaest džamli pendžera. Ta se kuća vidi nadaleko, i ona je prvo što
pada u oči putniku koji se spušta drumom dolazeći u Višegrad ili koji
se obazre, izlazeći iz njega. Poslednji zraci sunca koje zalazi za
liještanskom kosom zadržavaju se i lome uvek na belom i bleštavom
licu te kuće. I kasabalije su odavno navikle da sa kapije posmatraju,
predveče, kako se sunčev zalazak odbija na Osmanagića pendžerima,
kako se zatim jedan po jedan gase, i kako često, kad već sunce zađe i
kasaba ostane u senci, plane po jedan od tih pendžera poslednjim
odbleskom, zalutalim između oblaka, i kako sja još nekoliko trenutaka
kao crvena, krupna zvezda nad ugašenom kasabom.
Isto tako je poznat i viđen u kasabi domaćin te kuće Avdaga
Osmanagić, srčan i plahovit čovek u životu kao i u poslovima. On ima
»magazu« u čaršiji, jednu nisku i sumračnu prostoriju u kojoj na
daskama i pletenim ljesama leži razastrt kukuruz, suve šljive ili borove
šišarke.
Avdaga radi samo naveliko, zato magaza i nije otvorena svakog dana,
nego pazarnim danom redovno, a preko nedelje već prema poslu i
potrebi. U magazi je uvek jedan od Avdaginih sinova, dok on sam sedi
obično na klupi pred magazom. Tu razgovara sa mušterijama ili sa
poznanicima. On je stasit i rumen čovek, ali potpuno sede brade i
brkova. Glas mu je promukao i prigušen. Vec godinama ga muči teška
sipnja. I kad god se pri govoru uzbudi i podigne glas, a to se kod njega
dešava često, zaguši ga odjednom težak kašalj, nabreknu mu vratne
žile, pocrveni lice i oči se zaliju suzama, a u grudima škripi, šišti i
odjekuje, kao oluja u brdima. Kad ga taj nastup kašlja prođe, on se
odmah pribere, udahne duboko vazduh i nastavi razgovor tamo gde je
stao, samo nekim izmenjenim, tanjim glasom. U kasabi i okolini on je
poznat kao čovek oštre reči, široke ruke i smela srca. Takav je u
svemu pa i u trgovini, iako često na svoju štetu. On dosta puta jednom
smelom reči obori ili podigne cenu šljivi ili kukuruzu, i kad to nije u
njegovu korist, samo za inat nekoj seljačkoj kukavici ili nekom trgovcu
dramoseru. Njegova reč se uopšte u čaršiji sluša i prima, iako se zna
da je često plahovit i ličan u svojim sudovima. I kad Avdaga siđe sa
Veljeg Luga i zasedne pred magazu, on je retko sam, jer ljudi vole
njegov razgovor i žele da čuju njegovo mišljenje. A on je otvoren i živ,
uvek spreman da kaže i brani ono što drugi smatraju da je bolje
prećutati. Njegova zaduha i oni nastupi teškog kašlja prekidaju svaki
čas njegov govor, ali ga, začudo, ne kvare nego ga čine ubedljivijim, i
celom njegovom načinu izražavanja daju neko teško i bolno
dostojanstvo kome nije lako odoleti.
Avdaga ima pet odraslih i poženjenih sinova i jedinicu kćer, koja je
poslednja i tek dorasla za udaju. Za tu njegovu kćer Fatu zna se da je
neobično lepa, u svemu na oca. Pitanjem njene udaje bavi se kasaba i
pomalo cela okolina. Oduvek je kod nas tako da po jedna devojka u
svakom naraštaju uđe u priču i u pesmu svojom lepotom, vrednoćom i
gospodarstvom. Ona je onda za tih nekoliko godina cilj svih želja i
nedostižni uzor; na njenom imenu se pale mašte, oko njega se rasipa
oduševljenje muškaraca i plete zavist žena. To su ta izuzetna bića koja
priroda izdvoji i uzdigne do opasnih visina.
Ova Avdagina kći bila je na oca ne samo likom i izgledom nego i
bistrinom i rečitošću. To su znali najbolje momci koji su na svadbama i
sastancima pokušavali da je jevtinim laskanjima ili smelim šalama
pridobiju ili zbune. Njena veština u govoru nije bila ništa manja od
njene lepote. Zato se u pesmi o Avdaginoj Fati (o takvim izuzetnim
stvorenjima pesme niknu odnekud same!) pevalo:
Mudra li si, lijepa li si,
Lijepa Fato Avdagina!
Tako se pevalo i govorilo u kasabi i oko nje, ali je bilo vrlo malo njih
koji su imali hrabrosti da zaprose devojku sa Veljeg Luga. A kad su i
oni svi redom odbijeni, oko Fate se brzo stvorila praznina, onaj krug
divljenja, mržnje i zavisti, nepriznavanih želja i zluradog iščekivanja
koji redovno okružuje stvorenja sa izuzetnim darovima i izuzetnom
sudbinom. Takve ličnosti o kojima se peva i govori odnese brzo ta
njihova naročito sudbina, a iza njih umesto ostvarenih života ostane da
živi pesma ili priča.
Često se dešava kod nas ovde da devojka koja je na velikom glasu
ostane upravo zbog toga bez prosaca i »pousjedne«, dok se lako i brzo
poudaju devojke koje joj nisu ni po čemu dorasle. Fati se to nije
desilo, jer se za nju našao prosac koji je imao i smelosti da je zaželi i
veštine i istrajnosti da postigne cilj.
U ovom nepravilnom krugu koji sačinjavaju višegradska kotlina, tačno
na protivnoj strani od Veljeg Luga nalazi se zaselak Nezuke.
Iznad mosta, nepun sat hoda uz vodu, u samom onom sklopu strmih
bregova iz kojih kao iz mrkog zida izbija Drina u naglom zaokretu, ima
uska povlaka dobre, rodne zemlje na stenovitoj obali reke.
To je nanos od reke i strmoglavih potoka sa Butkovih Stijena. Na
njemu su njive i bašte, a u strani strme livade sa tankom travom, koje
se pri vrhovima gube u vrletnom kamenjaru i mrkom šipražju. Ceo
zaselak je svojina begova Hamzića, koji se prezivaju i Turkovići. Na
jednoj polovini žive pet do šest kuća čivčija a na drugoj su kuće
begova braće Hamzića sa Mustaj begom Hamzićem na čelu. Zaselak je
zaturen i osojan, bez sunca ali i bez vetra, bogatiji voćem i senom
nego žitom. Opkoljen i pritešnjen sa svih strana visokim, strmim
brdima, veći deo dana je u senci, a uvek u tišini, tako da se svaki
doziv čobana i svaki jači pokret bronze na govečetu čuju kao glasna i
mnogostruka jeka s bregova. Do njega vodi svega jedan jedini put iz
Višegrada. Kad čovek pređe most, izlazeći iz kasabe, i napusti glavni
drum koji skreće desno, niz reku, pa se spusti do same rečne obale,
nailazi na usku kamenu stazu koja ide ulevo od mosta, pustom vrleti,
uz Drinu, pored same vode, kao beo porub na mrkoj strmini koja se
spušta u reku. Konjanik i pešak na tom putu, posmatrani odozgo s
mosta, izgledaju kao da idu po uskom brvnu između vode i krša, a lik
im se pri hodu stalno ogleda u mirnoj zelenoj reci.
To je put koji vodi iz kasabe u Nezuke, a iz Nezuka nema dalje puta,
jer nit ima kud da se ide ni koga da putuje. Samo iznad kuća, u strmoj
strani, obrasloj retkom šumom, usečene su dve duboke bele
vododerine uz koje se pužu čobani kad idu stoci u planinu.
Tu je velika i bela kuća najstarijeg Hamzića, Mustaj bega. Ona nije
ništa manja od Osmanagića kuće na Veljem Lugu, ali je za razliku od
nje potpuno nevidljiva u onoj nizini i čestaru pored Drine. Oko nje, u
polukrugu, raste jedanaest visokih jablanova koji svojim šumom i
pokretom stalno oživljavaju taj sa svih strana zatvoreni i teško
pristupni predeo. Ispod nje su, samo nešto manje i skromnije, kuće
ostale dvojice braće Hamzića. Svi Hamzići imaju mnogo dece i svi su
tanki, visoki, bledi u licu, ćutljivi i povučeni, ali složni i vredni na poslu,
navikli da cene i brane ono što je njihovo. Isto kao imućniji ljudi sa
Veljeg Luga, i oni imaju u kasabi svoje magaze u koje snose sve ono
što privrede u Nezukama.
U svako doba godine oni i njihove čivčije vrve i gamižu kao mravi
onom uskom kamenitom stazom pored Drine; jedni nose robu u varoš
a drugi se vraćaju po svršenom poslu, sa parama za pojasom, u svoje
nevidljivo selo među brdima.
U Mustajbega Hamzića, u onoj beloj i velikoj kući koja dočekuje čoveka
kao prijatno iznenađenje na kraju kamenite staze koja izgleda da ne
vodi nikud imaju četiri kćeri i sin jedinac, Nail. Taj Nailbeg iz Nezuka,
begovski jedinac, bacio je među prvima oko na Fatimu iz Veljeg Luga.
Na nekoj svadbi on se nagledao njene lepote kroz odškrinuta vrata na
koja se kao grozd vešala gomila zanesenih mladića. Kad je idućeg puta
mogao opet da je ugleda, okruženu drugaricama, on joj je dobacio u
smeloj šali:
— Dabogda te Mustajbeg iz Nezuka nevjestom zvao!
Fata se zakikotala prigušeno.
— Ništa se nemoj smijati, — govorio je kroz uski otvor na vratima
uzbuđeni mladić, — i to će čudo jednog dana biti.
— Hoće, kad Velji Lug u Nezuke sađe! — odgovorila je devojka sa
novim kikotom i jednim ponosnim pokretom tela koji samo takve žene
i samo u tim godinama imaju i koji je kazivao više nego i njene reči i
njen smeh.
Tako od prirode naročito obdarena stvorenja često izazivaju sudbinu,
smelo i nesmotreno. Taj njen odgovor mladom Hamziću pročuo se i
ponavljao od usta do usta, kao i sve ostalo što je radila i govorila.
Hamzići nisu ljudi koji se zaustavljaju i obeshrabruju pred prvom
teškoćom. Oni ni druge, manje važne poslove ne svršavaju
neposredno i na juriš, a kamoli pitanje kao što je ovo. Pokušaj koji su
učinili preko nekih rođaka iz kasabe, nije imao više uspeha. Ali tada je
stari Mustajbeg Hamzić uzeo stvar sinovljeve ženidbe u svoje ruke. On
je sa Avdagom imao oduvek zajedničkih poslova. Zbog svoje naprasne
i gorde prirode Avdaga je u poslednje vreme imao znatnih gubitaka iz
kojih su proizlazile obaveze kojima je bilo teško na vreme odgovoriti.
Mustajbeg ga je u tome pomogao i podržao kako samo dobri čaršijski
ljudi mogu da podrže i pomognu jedan drugog u teškom trenutku:
jednostavno, prirodno, i bez reči.
Po tim polumračnim i hladovitim magazama i na uglačanim kamenim
sedištima ispred njih ne rešavaju se samo pitanja novca i trgovačke
časti nego i čitave ljudske sudbine. Šta je bilo između Avdage
Osmanagića i Mustajbega Hamzića, kako je Mustajbeg zatražio Fatu za
svoga jedinca Naila i kako mu je preki i častoljubivi Avdaga »dao«
devojku? To nikad niko neće saznati. Isto tako nije se pravo znalo
kako se stvar odigrala gore na Veljem Lugu, između oca i njegove lepe
kćeri jedinice. O nekom otporu s njene strane nije, naravno, moglo biti
reči. Jedan pogled pun bolnog iznenađenja i onaj prkosni i samo njoj
urođeni pokret celog tela, a zatim nemo i gluvo pokoravanje očevoj
volji, kako je svuda i oduvek kod nas bilo i biva. Kao u snu, ona je
počela da provetrava, dopunjuje i slaže svoju devojačku spremu.
Ni iz Nezuka nije prodrla nijedna reč u svet. Oprezni Hamzići nisu
tražili da im ljudi u praznim razgovorima potvrde njihov uspeh. Postigli
su ono što su hteli i, kao uvek, bili zadovoljni svojim uspehom. Nije im
bilo potrebno ničije učešće u tome, isto kao što nikad nisu tražili
saučešća u neuspesima i nedaćama.
Pa ipak, svet je govorio o svemu tome, mnogo, opširno i bezobzirno,
kao što svet uvek govori.
Po celoj kasabi i oko nje pričalo se kako su Hamzići postigli što su
hteli: kako je lepa, ohola i mudra Avdagina kći, za koju u celoj Bosni
nije bilo prosca, nadmudrena i ukroćena; kako će ipak »Velji Lug u
Nezuke saći«, iako se Fata javno zarekla da neće. Jer ljudi vole takve
razgovore o padu i poniženju onih koji se suviše visoko izdignu i
polete.
Mesec dana je svet prepričavao taj događaj i u razgovorima ispirao
usta Fatinim budućim poniženjem kao slatkom vodicom. Mesec dana
su činjene pripreme u Nezukama i na Veljem Lugu.
Mesec dana je Fatima radila sa drugaricama, rodicama i najmljenim
ženama na svojoj opremi. Devojke su pevale. Pevala je i ona. Nalazila
je snage i za to. I slušala je samu sebe kako peva, misleći pri tom
svoju misao. Jer sa svakim bodom igle znala je (i kazivala to sama
sebi) da ni ona ni njen vez neće nikada videti Nezuka. Ona to nije
zaboravljala ni za trenutak. Samo joj se tako u radu i pesmi činilo da
je od Veljeg Luga do Nezuka daleko i da je mesec dana dugo vreme.
To isto se dešavalo noću. Noću, kad bi pod izgovorom da treba da
posvršava još neke poslove ostajala sama, noću se pred njom otvarao
svet, bogat, pun svetlosti i radosnih promena, nepregledan.
Noći su na Veljem Lugu tople a sveže. Zvezde niske i nemirne, sve
povezane belim titravim sjajem. Stojeći pored prozora, Fatima gleda tu
noć. U celom telu nosi mirnu snagu, razlivenu i slatku, i svaki deo
svoga tela oseća odvojeno, kao zaseban izvor snage i radosti: noge,
kukove, ruke, vrat, a naročito grudi. Njene dojke, bujne i teške a
prave, dodiruju vršcima drveni demir na prozoru. I na tom mestu ona
oseća kako ceo brežuljak, sa svim što je na njemu, sa kućom,
zgradama, njivama, diše, toplo, duboko, jednomerno, i diže se i spušta
zajedno sa svetlim nebom i noćnim prostranstvom. Od toga disanja
drveni demir na prozoru pada i raste, pada i raste, dodiruje vrške
njenih dojki i udaljuje se negde daleko od njih, vraća se i dodiruje ih
ponovo, pa se opet spušta i udaljuje; i sve tako, naizmence.
Da, svet je velik, ogroman je svet i danju, kad višegradska dolina
trepti od žege, i žita prostrta po njoj gotovo čujno zru, kad se beli
kasaba, prosuta oko zelene reke a zatvorena pravilnom linijom mosta i
crnim brdima. Ali noću, tek noću, kad ožive i planu nebesa, otvara se
beskrajnost i silna snaga toga sveta u kome se živ čovek gubi i ne
može da se priseti ni sama sebe ni kuda je pošao ni šta hoće ni šta
treba da radi. Tu se samo živi, istinski, vedro i dugo; tu nema reči koje
teško obavezuju za ceo život, ni smrtonosnih obećanja ni bezizlaznih
položaja, sa kratkim rokom koji neumoljivo teče i ističe, a sa smrću ili
sramotom kao jedinim izlazom na kraju. Da, tu nije kao u dnevnom
životu, gde ono što je jednom rečeno ostaje neporecivo, a obećano
neizbežno. Tu je sve slobodno, beskrajno, bezimeno i nemo.
Tada se negde odozdo, kao izdaleka, začuje težak, dubok i prigušen
glas:
— Aaah, khkhkh! Aaah! khkhkh!
To se dole u alvatu Avdaga bori sa noćnim nastupima kašlja.
Ne samo da raspoznaje taj glas nego i vidi oca jasno kako sedi i puši,
rasanjen i mučen kašljem. Vidi, čini joj se, njegove krupne, smeđe oči,
poznate kao drag predeo, oči koje potpuno liče na njene, samo što su
osenčene starošću i zalivene suznim, nasmejanim sjajem, oči u kojima
je prvi put ugledala bezizlaznost svoje sudbine, onog dana kada joj je
rečeno da je obećana u Hamziće i da treba da se spremi za mesec
dana.
— Kha, kha, kha! Aah!
Onaj malopređašnji zanos od lepote noći i veličine sveta naglo gasne.
Onaj raskošni dah sa zemlje staje. Devojčine dojke krutnu u lakom
grču. Tonu zvezde i prostranstva.
Samo se sudbina, njena sudbina, bezizlazna, preka, sutrašnja, vrši i
ispunjava, uporedo sa vremenom koje prolazi, u tišini, nepomičnosti i
praznini koja ostaje iza svega.
Muklo odjekuje kašalj iz alvata.
Da, i čuje ga i vidi, kao da je tu pred njom. To je njen dragi, moćni,
jedinstveni babo, sa kojim se oseća jedno, nerazdeljivo, slatko jedno,
otkako zna za sebe. I sam taj njegov teški i potresni kašalj oseća u
svojim grudima. Istina, to su ta usta koja su kazala da tamo gde je
ona kazala ne. Ali ona je u svemu jedno sa njim, pa i u tome. I to
njegovo da ona oseća kao svoje (isto koliko i svoje ne). I zato je njena
sudbina preka, neobična, sutrašnja. i zato ona na njoj ne vidi izlaza, a
ne može ni da ga vidi, kad ga nema. Jedno zna. Zbog toga očevog da,
koje je veže isto kao i ono njeno ne, moraće izaći pred kadiju sa
Mustaj-begovim sinom, jer je nemoguće i pomisliti da Avdaga
Osmanagić ne održi reč. Ali isto tako zna, i isto tako dobro i posigurno,
da posle toga ne može njena noga stupiti u Nezuke, jer onda opet ne
bi ona održala svoju reč. A to je, naravno, nemoguće, jer i to je
Osmanagića reč. Tu, na toj mrtvoj tački, između svoga ne i očevog da,
između Veljeg Luga i Nezuka, tu, na najbezizlaznijem mestu treba
tražiti izlaz. Tu je sad njena misao. Ne više u prostranstvima velikog i
bogatog sveta, ne čak ni na celom putu od Veljeg Luga do Nezuka,
nego na tom kratkom i žalosnom komadiću druma koji vodi od
mešćeme u kojoj će je kadija privenčati za Mustajbegova sina, pa do
kraja mosta gde se kamenita strmina spušta na uski put kojim se ide u
Nezuke i na koji ona, to pouzdano zna, neće nikad nogom stupiti. Taj
komadić puta preletela je njena misao bez prestanka, s jednog kraja
na drugi, kao što čunak leti kroz tkanje. Od mešćeme, preko polovine
čaršije, pa preko pijaca do kraja mosta, ali otud bi se odmah vraćala
kao od ponora, preko mosta, pijaca, kroz čaršiju, do mešćeme. I sve
tako: napred-natrag, napred-natrag! Tu se tkala njena sudbina.
I ta misao koja nije ni mogla da stane ni umela da nađe izlaza, sve se
češće zaustavljala na kapiji, na onoj lepoj i svetloj sofi od kamena, na
kojoj ljudi sede u razgovorima i mladići pevaju, ispod koje huči zelena,
brza i duboka reka. Pa bi onda, užasnuta od takvog izlaza, letela kao
ukleta ponovo sa jednog kraja puta na drugi, da, ne našavši drugog
rešenja, stane ponovo na kapiji. I svake noći njena se misao sve češće
zaustavljala na tom mestu, i sve se duže zadržavala na njemu. A sama
pomisao na taj dan kad će stvarno, a ne ovako u mislima, morati da
pređe taj put i da još pre kraja mosta nađe izlaz, nosila je u sebi svu
strahotu smrti i sav užas života u sramoti. Činilo joj se, ovako
nemoćnoj i napuštenoj, da bi sama strahota te misli morala da udalji ili
bar odloži taj dan.
Ali dani su išli, ni brzi ni spori nego jednomerni i suđeni, i sa njima je
došao i svadbeni.
Poslednjeg četvrtka u avgustu mesecu (to je bio taj suđeni dan) došli
su Hamzići na konjima po devojku. Pod teškom novom feredžom, kao
pod oklopom, Fata je posađena na konja i povedena u kasabu. U isto
vreme u avliji su tovareni konji sa sanducima devojačkog ruha. U
mešćemi je pred kadijom obavljeno venčanje. Tako je održana reč
kojom je Avdaga dao svoju kćer za Mustajbegova sina. Zatim je mala
povorka krenula put Nezuka, gde je bila spremljena svečana svadba.
Prešli su polovinu čaršije i pijac, deo onoga puta bez izlaza koji je Fata
u mislima toliko puta prešla. Bilo je tvrdo, stvarno i obično, gotovo
lakše nego u mislima. Ni zvezda ni prostranstva, ni očevog muklog
kašlja, ni želje da vreme ide brže ili sporije. Kad su naišli na most,
devojka oseti još jednom, kao za letnjih noći pored prozora, svaki deo
svoga tela, snažno i odvojeno, a naročito grudi u lakom grču kao u
panciru. Stigli su do kapije. Kao što je radila mnogo puta u mislima za
prošlih noći, devojka se nagnu i šapatom zamoli najmlađeg brata, koji
je jahao pored nje, da joj prikrati malo uzengije, jer sad dolazi onaj
strmi prelaz sa mosta na kameni put koji vodi u Nezuke.
Zastali su, najprije njih dvoje pa onda, malo podalje, ostali svati na
konjima. Ničeg neobičnog nije bilo u tome. To nije ni prvi ni poslednji
put da svatovi zastaju na kapiji. Dok je brat sjahao, zaobišao konja i
prebacio uzdu preko ruke, devojka je priterala svoga na sam kraj
mosta, stupila desnom nogom na kamenu ogradu, vinula se, kao
okrilatila, sa sedla, preko zida i poletela sa visine u hučnu reku pod
mostom. Brat koji se ustremio za njom i celim telom polegao po ogradi
još je dotaknuo rukom uzvitlanu feredžu, ali je zadržati nije mogao.
Ostali svati su poskakali s konja sa najneobičnijim uzvicima i ostali
pored kamene ograde u čudnim položajima, kao skamenjeni.
Još istog dana predveče pala je kiša, obilna i neobično hladna za to
doba godine. Drina je nadošla i zamutila se. Sutradan je nabujala
žućkasta voda izbacila Fatin leš u jedan plićak kod Kalate. Tu ga je
primetio jedan ribar i odmah otišao i prijavio stvar mulazima. Malo
posle stigao je mulazim sa muktarom, ribarom i Salkom Ćorkanom. Jer
bez Ćorkana ne biva nijedna ovakva zgoda.
Leš je ležao u mekom, mokrom pesku. Talasi su ga zapljuskivali i s
vremena na vreme potpuno prelivali mutnom vodom. Nova feredža od
crne čoje, koju voda nije uspela da svuče, posuvratila se i prebacila
preko glave: tako je, pomešana sa dugom i gustom kosom, sačinjavala
zasebnu crnu masu pored belog i bujnog devojčinog tela sa kog je
bujica potrgala i svukla tanke svadbene haljine. Namršteni, stegnutih
vilica, Ćorkan i ribar su zagazili u plićak prihvatili nagu devojku i
oprezno i sa snebivanjem, kao da je živa, izvukli je iz vlažnog peska u
koji je bila počela da tone, izneli na obalu i tu je odmah pokrili njenom
feredžom, mokrom i punom mulja.
Još istog dana davljenica je sahranjena na najbližem turskom groblju,
u strmoj strani, ispod glavice na kojoj se diže Velji Lug. A predveče
okupljali su se dokoni ljudi u mehani oko ribara i Ćorkana sa onim
nezdravim i ružnim ljubopitstvom koje je naročito razvijeno kod sveta
čiji je život prazan, lišen svake lepote i siromašan uzbuđenjima i
doživljajima. Častili su ih rakijom i nudili duvanom, ne bi li čuli od njih
neku pojedinost o lešu i ukopu. Ali ništa nije pomagalo. Ni rakija nije
mogla da im razdreši jezik. Čak ni Ćorkan nije ništa govorio. Pušio je
bez prestanka i jednim sjajnim okom gledao za dimom koji je snažnim
dahom odbijao što dalje od sebe. Samo bi se njih dvojica, Ćorkan i
ribar, s vremena na vreme pogledali, podigli bi svoje čokanje ćutke,
obojica u isti mah kao da se nevidljivo kucaju, i nadušak ispili.
Tako se desila ta neobična i nezapamćena stvar na kapiji. Velji Lug nije
sišao u Nezuke i Avdagina Fata se nije udala u Hamziće.
Avdaga Osmanagić nije više silazio u kasabu. Izdahnuo je te iste zime,
zagušen kašljem, ne progovorivši nikad ni s kim nijedne reči o jadu
zbog koga je umirao.
Idućeg proleća Mustajbeg Hamzić je oženio sina drugom devojkom, iz
Brankovića.
Svet je u kasabi još neko vreme prepričavao događaj pa zatim počeo i
da zaboravlja. Ostala je samo pesma o devojci koja lepotom i
mudrošću sja iznad svega, kao da je neprolazna.
Sedamdesetak godina posle Karađorđeve bune, zarati se opet u Srbiji i
odmah granica odgovori ustankom. Opet planuše i turske i srpske kuće
na visovima, u Žlijebu, Gostilji, Crnčićima i Veletovu. Prvi put posle
toliko godina opet osvanuše na kapiji odsečene glave pogubljenih
Srba. To su bile mršave i kratko ošišane seljačke glave spljoštena
potiljka, koščata lica i dugih brkova; kao da su iste one od pre
sedamdeset godina. Ali sve to ne potraja dugo. Čim rat između Turske
i Srbije prestade, svet se umiri. Istina, to je bio prividan mir pod kojim
se krilo mnogo bojazni, uzbuđenih glasova i zabrinutih sašaptavanja.
Sve se određenije i sve otvorenije govorilo o ulasku austrijske vojske u
Bosnu. Početkom leta 1878. godine prođoše kroz kasabu jedinice
redovne turske vojske na putu iz Sarajeva za Priboj. Ustali se mišljenje
da Sultan predaje Bosnu bez otpora. Nekoliko porodica se spremi na
seobu u Sandžak; među njima je bilo i takvih koje su se pre trinaest
godina doselile iz Užica, ne hoteći da žive pod srpskom vlasti, i sada su
se ponovo spremale da beže od drugog, novog hrišćanskog
gospodstva. Ali većina sveta ostade, čekajući događaje, u mučnoj
nedoumici i prividnoj ravnodušnosti.
Početkom jula meseca naiđe plevaljski muftija sa malim brojem ljudi,
ali sa velikom rešenošću da organizuje u Bosni otpor protiv
Austrijanaca. Ozbiljni, plavi čovek mirna izgleda ali vatrene prirode,
sedeo je na kapiji, gde je, po lepom letnjem danu, sazvao turske
prvake iz kasabe i nastojao da ih oduševi za borbu protiv Austrijanaca.
Uveravao ih je da će većina redovne vojske, i pored zvaničnih
naredaba, ostati da se sa narodom zajedno odupre novom zavojevaču,
i pozivao da mu se odmah pridruže svi mlađi ljudi i da mu se šalje
hrana u Sarajevo. Muftija je znao da Višegrađani nisu nikad uživali
glas oduševljenih ratnika i da više vole da ludo žive nego da ludo ginu,
ali ga ipak iznenadi mlakost i uzdržljivost na koju je naišao. Ne mogući
se duže zadržavati, muftija im pripreti narodnim sudom i božjim
gnevom i ostavi svog pomoćnika Osman-efendiju Karamanliju da dalje
ubeđuje višegradske Turke o potrebi njihovog učešća u opštem
ustanku.
Još dok su trajali razgovori sa muftijom, najviše otpora pokazivao je
Alihodža Mutevelić. Njegova je porodica jedna od najstarijih i
najuglednijih u kasabi. Nisu se nikad isticali velikim imetkom, nego
svojim poštenjem i otvorenošću. Oduvek su važili kao tvrdoglavi ljudi,
ali nepristupačni mitu, strahu, laskanju ili ma kakvim drugim nižim
obzirima i pobudama. Za više od dve stotine godina najstariji član
njihove kuće bio je mutevelija, čuvar i upravljač Mehmedpašinog
vakufa u kasabi. On je vodio brigu o čuvenom Kamenitom hanu, pored
mosta. Videli smo kako je posle gubitka Mađarske Kameniti han
izgubio prihode iz kojih se izdržavao i kako je sticajem prilika postao
ruševina a od vezirove zadužbine ostao samo most, kao javno dobro
koje ne traži naročitog izdržavanja i ne donosi prihoda. A ostalo je i
Mutevelićima njihovo porodično ime, kao ponosna uspomena na zvanje
koje su toliko godina tako časno vršili. Zvanje je prestalo, stvarno, još
u vreme kad je Dauthodža podlegao u svojoj borbi da održi Kameniti
han, ali ponos je ostao i sa njim urođena navika da se oni, Mutevelići,
mimo sav ostali svet smatraju pozvani da brinu o mostu, i da su na
neki način odgovorni za njegovu sudbinu, jer je most, bar građevinski,
bio sastavni deo velikog i lepog vakufa kojim su oni upravljali, a koji je
onako žalosno presušio i propao. I još je bio jedan od davnina utvrđen
običaj u njihovoj porodici: da u svakom naraštaju bar jedan od
Mutevelica izuči škole i pripada ulemi. Sada je to bio Alihodža. Inače su
prilično otančali i brojem i imetkom. Ostalo im je nešto kmetova i
jedan dućan koji su od starina držali u čaršiji, na najboljem mestu, na
samom pijacu, u blizini mosta. Dva starija brata Alihodžina poginula su
u ratovima, jedan u Rusiji, a drugi na Crnoj Gori.
Alihodža je još mlad čovek, živ, nasmejan i punokrvan. Kao pravi
Mutevelić on je redovno, u svima stvarima, imao odvojeno mišljenje,
uporno ga branio i tvrdoglavo ostajao pri njemu. Zbog svoje prgave
naravi i samostalnosti u mišljenju, on se često razilazio sa mesnom
ulemom i starešinama. Imao je naziv i čin hodže, ali niti je vršio neku
dužnost niti imao kakvih prihoda od svog zvanja. Da bi bio što
nezavisniji, vodio je sam dućan koji mu je ostao od oca.
Kao većina višegradskih muslimana i Alihodža je bio protiv oružanog
otpora. U njegovom slučaju nije moglo biti govora ni o kukavičluku ni o
verskoj mlakosti. Isto kao i muftija ili ma koji od pobunjenika, on je
mrzeo tuđu hrišćansku silu koja dolazi i sve ono što ona može da
donese. Ali videći da je Sultan zaista prepustio Bosnu Švabi i
poznavajući svoje sugrađane, bio je protivan neorganizovanom
narodnom otporu koji može samo da donese poraz i nesreću učini
težom. A kad se to mišljenje ustalilo jednom u njegovoj glavi, on ga je
otvoreno ispovedao i oštro branio. On je i ovoga puta postavljao
nezgodna pitanja i oštroumne primedbe koje su najviše zbunjivale
muftiju. I tako je i nehotice podržavao među Višegrađanima, koji ni
inače ne bi bili brzi na boj ni mnogo spremni za žrtve, duh otvorenog
otpora protiv muftijinih ratobornih namera.
Kad je Osman efendija Karamanlija ostao da produži razgovore sa
Višegrađanima, prema njemu se našao Alihodža. A ono nekoliko
begova i aga koji su žvakali reči i merili izraze, a u stvari bili potpuno
saglasni sa Alihodžom, puštali su iskrenog i plahovitog hodžu da se
istrčava i sukobljava sa Karamanlijom.
Ugledni višegradski Turci sedeli su predveče na kapiji, podvijenih
nogu, poređani uokrug sve po starešinstvu. Među njima Osman
efendija, visok, mršav i bled čovek. Svaki mišić na licu mu je
neprirodno zategnut, oči grozničave, a čelo i obrazi puni ožiljaka, kao
kod padavičara. Prema njemu je stajao rumeni, omaleni, uočljivi i
prgavi Alihodža i svojim piskutljivim glasom postavljao sve nova
pitanja. Koje su snage? Kuda se ide? Kojim sredstvima? Kako? Šta je
cilj? Šta će biti u slučaju neuspeha? — Hladna, gotovo zlurada
pedanterija kojom je hodža raspravljao ovu stvar, prikrivala je samo
njegovu zabrinutost i gorčinu zbog hrišćanske nadmoćnosti i očigledne
turske nemoći i poremećenosti. Ali zaneseni i mrki Osman efendija nije
bio čovek koji bi takve stvari mogao da primeti i razume. Silovita i
neumerena priroda, fanatik nezdravih živaca, on je brzo gubio
strpljenje i prisebnost i obarao se na svaki znak sumnje i kolebanja
kao da se radi o Švabi samom.
Ovaj hodža ga je dražio i on mu je odgovarao sa uzdržanim gnevom,
samo opštim izrazima i krupnim rečima. Ide se kud se mora i sa onim
sa čim se može. Glavno je da se dušmanin ne pusti u zemlju bez boja,
a ko mnogo pita, ometa stvar i pomaže neprijatelju. Na kraju, potpuno
razljućen, odgovarao je sa jedva prikrivenim prezirom na svako
hodžino pitanje: »Doš'o zeman da se gine«. »Hoćemo da glave
položimo«. »Izginućemo svi do jednoga«.
— A tako, — upadao mu je hodža u reč, — a ja sam mislio da vi hoćete
da istjerate Švabu iz Bosne i da nas za to skupljate. A ako je do toga
da se gine, umijemo i mi da izginemo, efendija, i bez tebe. Ništa lakše
nego izginuti.
— Ama, vidim ja da se tebi ne gine, — prekidao ga je grubo
Karamanlija.
— Vidim ja da se tebi gine, — odgovarao je oštro hodža, — samo ne
znam što tražiš društvo za taj ćoravi posao.
Tu se razgovor izmetnu u prostu svađu u kojoj je Osman efendija
nazvao Alihodžu vlahom i murtatinom, jednim od onih izdajnika čije
glave, kao i vlaške, treba da okapaju na ovoj kapiji, a hodža i dalje
neustrašivo cepao dlaku načetvoro i uporno tražio razloge i dokaze,
kao da i ne čuje pretnje i uvrede.
Zaista, teško je bilo naći dva gora pregovarača i nezgodnija čoveka.
Od njih se nije moglo očekivati drugo do da povećaju opštu zabunu i
stvore jedan sukob više. To je bilo za žaljenje, ali se nije dalo izmeniti,
jer u trenucima društvenih potresa i velikih, neminovnih promena
obično izbiju upravo ovakvi ljudi napred i, nezdravi ili nepotpuni, vode
stvari naopako i stranputicom. U tome i jeste jedan od znakova
poremećenih vremena.
Pa ipak, begovima i agama dobro je došla ova jalova svađa, jer je tako
pitanje njihovog učešća u ustanku ostalo nerešeno i oni sami nisu
morali neposredno da se izjasne. Dršćući od gneva i preteći glasno,
Osman efendija je sutradan otišao sa nekoliko svojih ljudi za muftijom
put Sarajeva.
Vesti koje su u toku toga meseca dolazile sve su više utvrđivale age i
begove u njihovom oportunističkom mišljenju da je bolje bilo čuvati
svoju kasabu i svoje kuće. Polovinom avgusta Austrijanci su ušli u
Sarajevo. Malo zatim bila se nesrećna bitka na Glasincu. To je bio
ujedno i kraj svakog otpora. Niz strmi drum sa Lijeske, preko Okolišta
počeli su da se spuštaju u kasabu ostaci razbijenih turskih četa. Bili su
pomešani askeri iz redovne vojske, koji su se i pored Sultanove
zapovedi pridružili na svoju ruku otporu, i domaći ustanici. Askeri su
samo tražili hleba i vode, i pitali koji je put za Uvac, ali ustanici su bili
ogorčeni i borbeni ljudi koje porazi nisu slomili. Pocrneli, prašni i
pocepani, jetko su odgovarali na pitanja neratobornih višegradskih
Turaka i spremali se da kopaju šančeve i brane prelaz preko mosta na
Drini.
I opet se istakao Alihodža; bezobzirno i neumorno je dokazivao da se
ova kasaba ne može braniti i da je odbrana besmislena kad je »Švabo
već prešišao Bosnu, s kraja na kraj«. Ustanici su to i sami uviđali, ali
nisu hteli da priznaju, jer su ih dražili i izazivali ovi čisto odeveni,
dobro hranjeni ljudi koji su sačuvali svoje kuće i imanja, držeći se
mudro i kukavički daleko od bune i boja. Uto je naišao onaj isti Osman
efendija Karamanlija, kao raspamećen, jos bleđi i mršaviji, još
ratoborniji i zahuktaniji. To je bio jedan od onih ljudi za koje nema
neuspeha. Govorio je o otporu, na svakom mestu i po svaku cenu, i
neprestano o potrebi da se gine. Pred njegovom besnom revnosti sve
su se sklanjali i povlačili, samo nije Ali-hodža. On je nasrtljivom
Osman-efendiji dokazivao, bez i najmanje zluradosti, hladno i
bezobzirno, da se sa ustankom desilo ono što mu je on na ovoj istoj
kapiji pre mesec dana prorekao. Preporučivao mu je da sa svojim
ljudima krene što pre put Plevalja i da od zla ne pravi gore.
Hodža je sada manje nasrtljiv, nekako bolno i tronuto pažljiv prema
ovom Karamanliji, kao prema bolesniku. Jer, u sebi i ispod svoje
spoljašnje prgavosti, hodža je bio teško potresen zbog nesreće, koja
se približavala. On je bio nesrećan i ogorčen kako može samo da bude
pravoveran musliman koji vidi da se neumitno približava tuđa sila
pored koje ovaj drevni islamski red neće moći dugo opstati. Iz
njegovih reči izbijao je i protiv njegove volje taj skriveni jad.
Na sve Karamanlijeve uvrede on je odgovarao gotovo tužno.
— Misliš ti, efendija, da je meni ovdje lako živ čekati da ugledam
Švabu na svome? Kao da mi ne vidimo šta nam se sprema i kakva
vremena idu? Znamo mi gdje nas boli i šta gubimo; znamo dobro. Ako
je do toga da nam to protumačiš, nisi morao po drugi put navraćati, ali
nije vala trebalo ni da se krećeš iz Plevalja. Jer te račune, kako ja
vidim, ti ne anlajišeš. Da ih znaš, ne bi radio ovo što si uradio ni
govorio ovo što govoriš. Gora je ovo muka, moj efendija, nego što ti i
misliš; ni ja joj lijeka ne znam, ali znam da nije u onome što nam ti
svjetuješ.
Ali Osman efendija je bio gluh za sve što nije povlađivalo njegovoj
dubokoj i iskrenoj strasti za otporom i mrzeo je ovoga hodžu koliko i
Švabu protiv koga je ustao. Tako se uvek u blizini nadmoćnog
neprijatelja i pre velikih poraza javljaju u svakom osuđenom društvu
bratoubilačke mržnje i međusobni sporovi. Ne nalazeći više novih
izraza, on je Alihodžu neprestano nazivao izdajnikom, preporučivao mu
ironično da se pokrsti još pre nego što stignu Švabe.
— Nisu mi se ni stari krstili pa neću ni ja. Ja, efendija, niti hoću sa
Švabom da se krstim nit sa budalom da idem na vojsku, — odgovarao
je mirno hodža.
Svi su ugledni višegradski Turci bili istog mišljenja kao i Alihodža, ali
svi nisu smatrali za uputno da to i kažu, pogotovo ne tako oštro i
neuvijeno. Oni su se bojali Austrijanaca koji nailaze, ali i Karamanlije
koji je sa svojim odredom zavladao kasabom.
Zato su se zatvarali u kuće i sklanjali na imanja izvan varoši, a kad
nisu mogli da izbegnu susret sa Karamanlijom i njegovim ljudima,
onda su šarali očima i dvoličili rečima, tražeći najzgodniji povod i
najsigurniji put kako da se izvuku.
Na zaravanku, pred ruševinama karavan-seraja, Karamanlija je držao
neprekidan zbor od jutra do mraka. Tu se neprestano kretala šarena
gomila sveta: Karamanlijini ljudi, slučajni namernici, oni koji su dolazili
da nešto zamole novog gospodara kasabe, pa prolaznici koje su
ustanici manje-više silom svraćali da čuju njihovog starešinu. A
Karamanlija je neprestano govorio. I kad se obraćao pojedincu vikao
je kao da govori stotinama njih. Bio je još bleđi, kolutao je očima na
kojima je beonjača primetno požutela, a u uglovima usana kupila mu
se bela pena. Neko od kasabalija mu je kazao za muslimansko
narodno verovanje o šeh-Turhaniji koji je nekad davno tu poginuo
braneći kaurskoj vojsci prelaz preko Drine, a sada počiva u svom
grobu, na drugoj obali, odmah iznad mosta, ali će nesumnjivo ustati
onog trenutka kad prvi kaurski vojnik stupi na most. On se odmah
uhvatio strasno i grčevito za tu legendu, iznoseći je svetu kao
neočekivanu i stvarnu pomoć.
— Braćo, ova je ćuprija vezirov hair. Pisano je da preko nje nema
prelaska kaurskoj sili. Ne branimo je mi sami, nego i ovaj »dobri«,
koga puška ne bije i sablja ne siječe. Kad naiđe dušmanin, on će ustati
iz onog svoga mezara, staće nasred ćuprije i raširiti ruke, a Švabama
će, kad ga ugledaju, koljena klecnuti, srce će svenuti u njima
odjednom, i ni bježati neće moći, od straha. Turci braćo, ne rasturajte
se, nego svi sa mnom na ćupriju!
Tako je vikao Karamanlija, pred sakupljenim svetom. Krut, u crnom,
pohabanom mintanu, šireći ruke i pokazujući kako će »dobri« stajati,
izgledao je ceo kao visok, crn i tanak krst sa čalmom na vrhu.
Sve su to znali višegradski Turci, i bolje od Karamanlije, jer je svaki od
njih tu legendu toliko puta čuo i pričao u svom detinjstvu, ali nisu
pokazivali nimalo volje da mešaju život sa pričama i da računaju na
pomoć mrtvih tamo gde niko od živih ne može da pomogne. Alihodža,
koji se nije udaljavao od svoga dućana, ali kome su ljudi kazivali sve
što se govori i dešava pred Kamenitim hanom, samo je tužno i sažalno
odmahnuo rukom.
— Znao sam ja da ta budala neće ni žive ni mrtve s mirom pustiti. Alah
selamet olsun!
A Karamanlija je, nemoćan prema stvarnom neprijatelju, upravljao sav
svoj gnev na Alihodžu. Pretio je, vikao i kleo se da će, pre nego
moradne napustiti kasabu, prikovati upornog hodžu na kapiji, kao
jazavca, da tako dočeka Švabe protiv kojih nije hteo da se bori ni dao
drugima da to čine.
Celu tu prepirku prekinuli su Austrijanci koji su se pojavili na
obroncima Lijeske. Tada se videlo da se kasaba zaista ne može braniti.
Karamanlija je bio poslednji koji je napustio varoš, ostavivši na
uzvišenom zaravanku pred karavan-serajom oba gvozdena topa koja
je dotle vukao. Ali pre nego što je odstupio, izvršio je svoju pretnju.
Naredio je svome seizu, inače kovaču po zanimanju, čoveku divovskog
rasta i ptičjeg mozga, da veže Alihodžu i da ga tako vezana prikuje
desnim uhom za onu hrastovu gredu što je ostala od nekadašnjeg
čardaka, užljebljena između dva kamenita basamaka na kapiji.
U onoj opštoj gužvi i uzbuni koja je vladala na pijacu i oko mosta svi
su čuli tu glasnu naredbu, ali niko je nije shvatio tako kao da se mora
izvršiti baš onako kako je rečena. Šta se sve ne govori i kakve se sve
krupne reči i gromke psovke ne čuju u ovakvim prilikama! Tako je bilo
i sa ovim. Najpre je izgledalo potpuno neverovatno. Više kao pretnja,
kao grdnja; tako nešto. Ni Alihodža nije uzimao stvar mnogo ozbiljno.
I sam kovač, kome je naređeno da stvar izvrši i koji je bio zauzet
zaglavljivanjem topova, kao da se kolebao i predomišljao. Ali misao da
hodžu treba prikovati na kapiji bila je bačena i sad su se u glavama
ovog unezverenog i ogorčenog sveta odmeravali izgledi i mogućnosti
za izvršenje ili neizvršenje takvog zločina. Hoće biti — neće biti! Najpre
je većini stvar izgledala, kao što i jeste, besmislena, ružna i
nemoguća. Ali u ovim trenucima opšte uzbuđenosti nešto je trebalo
uraditi, nešto krupno, neobično, a samo je to bilo mogućno da se
uradi. Neće biti — hoće biti! Ta mogućnost se sve više zgušnjavala i
postajala sa svim minutom i svakim pokretom sve verovatnija i
prirodnija. Zašto da ne bude? Dvojica već drže hodžu, koji se mnogo i
ne brani. Vezuju mu ruke na leđima. Sve je to još daleko od tako
strašne i lude stvarnosti. Ali je i sve bliže njoj. Kovač, kao da se
odjednom postideo svoje slabosti i neodlučnosti, potrže odnekud čekić
kojim je do maločas zaglavljivao topove. U pomisli da je Švabo tako
reći već tu, na pola sata hoda od varoši, kovač je nalazio odlučnosti i
rešenosti da zaista izvede stvar do kraja. A iz te iste bolne pomisli
hodža je crpeo svoju prkosnu ravnodušnost prema svemu, pa i prema
nezasluženoj, ludoj i sramotnoj pedepsi na koju ga stavljaju.
I tako se za nekoliko trenutaka desi ono što je u svakom pojedinom od
tih trenutaka izgledalo nemoguće i neverovatno. Nikoga nije bilo ko bi
smatrao da je ta stvar dobra i mogućna, pa ipak svak je pomalo
doprineo da se hodža nađe na mostu, prikovan desnim uhom za jednu
drvenu gredu koja se nalazila na kapiji. I kad se sve razbeglo pred
Švabom koji se spuštao u kasabu, hodža je ostao u tom čudnom, i
bolnom i smešnom položaju, osuđen da nepomično kleči, jer mu je
svaki i najmanji pokret zadavao bol i pretio da raskine uho, koje se
njemu činilo teško i veliko kao planina. Vikao je, ali nikog nije bilo da
ga čuje i oslobodi iz tog mučnog položaja, jer se sve živo posakrivalo u
kuće ili razišlo po selima od straha, koliko pred Švabom koji dolazi
toliko i pred ustanicima koji odstupaju. Varoš izgleda izumrla a most
pust kao da je smrt sve po njemu zbrisala.
Ni živih ni mrtvih nema da ga brane, samo na kapiji čuči nepomičan
Alihodža sa glavom priljubljenom uz direk, stenjući od bola i smišljajući
i u tom položaju nove dokaze protiv Karamanlije.
Austrijanci su pristizali polako. Njihove predstraže su sa druge obale
ugledale pred karavan-serajem pored mosta ona dva topa i odmah
zastale da sačekaju svoje brdske topove. Oko podne oni iz jednog
šumarka izbaciše na napušteni karavan-seraj nekoliko granata koje
oštetiše han, ionako već trošan, i porazbijaše one neobično fine
rešetke na prozorima, sečene iz jednog komada, u mekom kamenu.
Tek kad pomeriše i preturiše oba turska topa i videše da su napušteni i
da niko ne odgovara, Švabe obustaviše paljbu i počeše oprezno da se
približavaju mostu i kasabi. Na kapiju su naišli, sporim korakom i sa
puškom na gotovs, mađarski honvedi. Zastali su u nedoumici pred
zgrčenim hodžom, koji je od straha zbog granata koje su šišale i
tutnjale iznad njegove glave bio za trenutak zaboravio bol od
prikovanog uha. Kad je ugledao mrske vojnike sa uperenim puškama,
on stade da ječi bolno i otegnuto, računajući da je to jezik koji svak
razume. To ga je spaslo da honvedi ne pripucaju. Dok su jedni
produžili da napreduju korak po korak preko mosta, drugi ostadoše
kod njega, zagledajući ga izbliza i ne mogući da shvate njegov položaj.
Tek kad je stigao jedan bolničar, nađoše klešta, pažljivo izvukoše
ekser, jedan od onih kojim se konji potkivaju i oslobodiše Alihodžu.
Toliko je bio ukrućen i premoren da je klonuo na kamenite basamake,
jednako stenjući i ječeći. Onaj bolničar mu je mazao ranjeno uho
nekom tečnošću koja je pekla. Kroz suze hodža je, kao u neobičnom
snu, gledao na vojnikovoj levoj mišici belu, široku traku i na njoj velik i
pravilan krst od crvenog platna. Samo u groznici mogu da se vide
takva gadna i strašna snoviđenja. Taj krst mu je plivao i poigravao u
suzama i, kao ogromno priviđenje, zaklanjao ceo vidik. Zatim mu je
vojnik zavio ranu i preko zavoja nataknuo njegovu ahmediju. Onako
umotane glave, sav izlomljen u krstima, hodža se ispravio i ostao tako
nekoliko trenutaka, naslonjen na kamenu ogradu mosta. Teško se
smirivao i pribirao.
Prema njemu, na drugoj strani kapije, ispod samog turskog natpisa u
kamenu, jedan vojnik je lepio široku, belu hartiju. Iako mu je u glavi
tutnjalo od bola, hodia nije mogao da savlada svoje urođeno
ljubopitstvo i da ne pogleda beli plakat. To je bio proglas generala
Filipovića, na srpskom i na turskom jeziku, upućen stanovništvu Bosne
i Hercegovine prilikom ulaska austrijske vojske u Bosnu. Zažmurivši na
desno oko, Alihodža je sricao tekst na turskom, i to samo one rečenice
koje su štampane debljim slovima:
»Stanovnici Bosne i Hercegovine!«
»Vojska Cara Austrijskog i Kralja Ugarskog prešla je granicu vaše
zemlje. Ona ne dolazi kao neprijatelj da otme zemlju silom. Ona dolazi
kao prijatelj da učini kraj neredima koji već godinama uznemiruju ne
samo Bosnu i Hercegovinu nego i pogranične pokrajine AustroUgarske.
---
»Car i kralj nije mogao više gledati kako nasilje i nemir vladaju u
blizini njegovih pokrajina, kako bijeda i nevolja kucaju na granice
njegovih zemalja.
»On je skrenuo pogled evropskih država na vaš položaj i u vijeću
naroda jednoglasno je zaključeno da vam Austro-Ugarska vrati mir i
blagostanje koje ste odavno izgubili.
Njegovo Veličanstvo sultan, kome vaše dobro leži na srcu, osjetio se
ponukanim da vas povjeri zaštiti svoga moćnog prijatelja Cara i Kralja.
---
»Car i Kralj naređuje da svi sinovi ove zemlje uživaju ista prava po
zakonu, da su im svima život, vjera i imetak zaštićeni.
»Stanovnici Bosne i Hercegovine! Stupajte sa povjerenjem pod zaštitu
slavnih zastava Austro-Ugarske. Dočekujte naše vojnike kao prijatelje,
pokoravajte se vlastima, vratite se na svoje poslove, plodovi vašeg
truda biće zaštićeni.«
Hodža je čitao isprekidano, rečenicu po rečenicu. nije razumeo svaku
reč, ali mu je svaka zadavala bol; i to neki naročit bol, posve odvojen
od onih bolova koje je osećao u ranjenom uhu, u glavi i u krstima. Tek
sada, od ovih reči, »carskih riječi«, odjednom mu je bilo jasno da je
svršeno sa njim, sa svima njegovima i svime što je njihovo, svršeno
jednom zauvek, ali na neki čudan način: oči gledaju, usta govore,
čovek traje, ali života, pravog života nema više. Tuđi car je položio
ruku na njih i tuđa vera zavladala. To izlazi jasno iz ovih krupnih reči i
nejasnih poruka, i još jasnije iz ovog olovnog bola u grudima koji je
ljući i teži nego ikakav ljudski bol koji se može zamisliti. I ni hiljade
onakvih budala kao što je onaj Osman Karamanlija ne mogu tu ništa
pomoći ni promeniti. (Tako se još uvek prepire hodža u sebi.)
»Izginućemo svi!« »Da izginemo!« Šta vredi sva ta huka, kad evo,
dođe ovako vreme pa čovek propadne tako da ne može ni da izgine ni
da živi, nego trune kao direk u zemlji i svačiji je samo nije svoj. To je
prava, velika beda, koju razni Karamanlije ne vide i ne razumeju, i
svojim nerazumevanjem čine je samo još težom i sramnijom.
U tim mislima, sporo ide Alihbdža sa mosta. I ne primećuje da ga prati
onaj sanitetski vojnik. Ne boli ga toliko uho koliko ono olovno i gorko
đule koje mu je odjednom, posle čitanja »carskih riječi«, leglo usred
grudi.
Sporo ide a čini mu se da nikad više neće preći na drugu obalu, da je
ovaj most, koji je dika kasabe i od svog postanka u najužoj vezi sa
njegovom porodicom, na kome je odrastao i pored koga vek provodi,
odjednom porušen na sredini, tamo kod kapije; da ga je ona bela,
široka hartija švapskog proglasa presekla po polovini kao bezglasna
eksplozija i da tu zjapi provalija; da još stoje pojedini stubovi levo i
desno pd toga preseka, ali da prelaza nema, jer most ne vezuje više
dve obale, i svak ima da ostane doveka na onoj strani na kojoj se u
tom trenutku zadesio.
Sporo ide Alihodža u tim svojim grozničavim predstavama, i povodi se
kao težak ranjenik, a oči mu se neprestano pune suzama. Ide
oklevajući, kao da je prosjak, koji, bolestan, prvi put prelazi most i
ulazi u tuđu, nepoznatu varoš. — Trgoše ga glasovi. Pored njega su
prolazili neki vojnici. Među njima ugleda opet debelo i dobroćudno i
podsmešljivo lice onoga sa crvenim krstom na ruci, koji ga je otkovao.
Smešeći se jednako, vojnik je pokazivao na njegov zavoj i pitao ga
nešto na nerazumljivom jeziku. Hodža pomisli da mu nudi još neku
pomoć i odmah se ukruti i namrgodi:
— Mogu ja, mogu. Niko meni ne treba.
I življim, odlučnijim korakom pođe kući.
Svečan i zvaničan ulazak austrijskih trupa bio je tek sutradan.
Nikad niko nije zapamtio takvu tišinu nad kasabom. Dućani se nisu ni
otvarali. Na kućama zatvoreni prozori i vrata, iako je sunčan i topao
dan pod kraj avgusta meseca. Sokaci pusti, avlije i bašte kao izumrle.
U turskim kućama potištenost i zabuna, u hrišćanskim oprez i
nepoverenje. Ali svuda i u svima — strah. Švabe koji ulaze, boje se
zasede. Turci se boje Švabe, Srbi Švabe i Turaka. Jevreji se boje svega
i svakoga, jer je, naročito u ratno vreme, svak jači od njih. Svima je u
ušima odjek jučerašnje topovske pucnjave. I kad bi ljudi slušali samo
svoj strah, ne bi toga dana niko živ pomolio glave iz kuće. Ali čovek
ima i drugih gospodara. Austrijski odred koji je juče ušao u kasabu
pronašao je mulazima i zaptije. Oficir koji je komandovao tim odredom
ostavio je mulazimu njegovu sablju i naredio mu da i dalje vrši službu i
održava red u varoši. Rečeno mu je da će drugog dana na jedan sat
pred podne stići komandant, pukovnik, i da na ulasku u varoš moraju
da ga dočekaju najugledniji ljudi iz kasabe, i to predstavnici sve tri
vere. Sedi i rezignirani mulazim pozvao je odmah Mula-Ibrahima,
Huseinagu, muderisa, pop-Nikolu, i rabina Davida Levija, saopštio im
da oni »kao zakonoše i prvi ljudi« moraju sutra u podne dočekati
austrijskog komandanta na kapiji, pozdraviti ga u ime građanstva i
otpratiti do u čaršiju.
Mnogo pre određenog vremena četvorica »zakonoša« našli su se na
opustelom pijacu i sporim koracima zaputili na kapiju. Tu je već
mulazimov pomoćnik Salko Hedo sa jednim zaptijom prostirao
dugačak turski ćilim jarkih boja i njime prekrivao stepenice i sredinu
kamenog sedišta na koje će sesti austrijski komandant. Stajali su tu
jedno vreme, svečani i ćutljivi, pa videći da nigde belim drumom niz
Okolišta nema ni traga od komandanta, oni se zgledaše i kao po
dogovoru posedaše na nezastrti deo kamenog sedišta.
Pop Nikola izvadi veliku kožnu duvankesu i ponudi i ostale.
Tako su sedeli na sofi kao nekad kad su bili mladi i bezbrižni i kao i
ostala mladež kratili vreme na kapiji. Samo što su sada bili svi već u
godinama. Pop Nikola i Mula Ibrahim stari, a muderis i rabin zreli ljudi,
praznički odeveni i brižni za sebe i svaki za svoje. Gledali su se na
oštrom letnjem suncu, onako na dugu vremenu i izbliza, i dolazili su
jedan drugom prestareli za svoje godine i suviše istrošeni. I svaki se
sećao drugoga kakav je bio u mladosti ili u detinjstvu, kad su rasli
pored ovoga mosta, svaki sa svojim naraštajem, zeleno drvo od koga
se još ne zna šta će biti.
Pušili su, razgovarali jedno a u mislima preturali drugo, pogledajući
svaki čas na Okolišta odakle treba da se javi komandant od koga zavisi
sada sve i od koga može doći i za njih i za njihov svet i celu kasabu i
dobro i zlo i smirenje i nove opasnosti.
Pop Nikola je od sve četvorice bio nesumnjivo najmirniji i najpribraniji,
bar tako je izgledalo. On je prešao sedamdesetu godinu, ali je još uvek
svež i jak. Sin čuvenog popa Mihaila koga su Turci posekli na ovom
istom mestu, pop Nikola je imao nemirnu mladost. Bežao je nekoliko
puta u Srbiju i sklanjao se od mržnje i osvete nekih Turaka. Svojom
neobuzdanom naravi i svojim držanjem, on je i davao povoda za
mržnju i osvete. Ali kad su prošle nemirne godine, pop-Mihailov sin je
zaseo na očevu parohiju, oženio se i smirio. Ta su vremena bila davna
i zaboravila se. (»Odavno sam i ja drugu pamet stekao i naši Turci
otkofrčili«, govorio je pop Nikola u šali.) Ima već pedeset godina kako
pop Nikola upravlja svojom prostranom, rasturenom i teškom
parohijom na granici, mirno i mudro, bez drugih većih potresa i nevolja
do onih koje donosi život sam po sebi, sa predanošću sluge i
dostojanstvom kneza, uvek prav i jednak, sa Turcima, sa narodom i sa
starešinama.
Ni pre ni posle njega nije bilo ni u jednom redu i ni u jednoj veri
čoveka koji je uživao ovako opšte poštovanje i imao ovakav ugled kod
svih kasabalija bez razlike vere, pola i godina, kao ovaj pop koga su
oduvek svi zvali »đedo«. Za celu kasabu i za sav srez on je oličenje
srpske crkve i svega onoga što narod naziva i smatra hrišćanstvom. I
više od toga, svet u njemu gleda prototip sveštenika i starešine
uopšte, onakvog kakav se u ovoj kasabi i pod ovakvim prilikama
zamišlja.
To je čovek visokog uzrasta i neobične telesne snage, male
pismenosti, ali velikog srca, zdrava razuma, vedra i slobodna duha.
Njegov osmejak razoružava, umiruje i hrabri; to je neopisivi i
neprocenjivi osmejak snažnog, blagorodnog čoveka koji živi u miru sa
samim sobom i sa svim oko sebe; njegove krupne, zelene oči stegnu
se tada u usku zagasitu prugu iz koje biju zlatne iskre. I takav je ostao
do pod starost. U svom dugom ćurku od lisičine, sa velikom riđom
bradom koja je s godinama tek progrušana i koja mu pokriva cele
grudi, sa ogromnom kamilavkom na bujnoj kosi, spletenoj pozadi u
čvrstu pletenicu i posuvraćenoj pod kamilavku, on prolazi kroz čaršiju,
kao da je sveštenik ove kasabe pored mosta i vaskolikog brdovitog
kraja, i to ne od pedesetak godina unazad i ne po svojoj crkvi samo,
nego od iskona, od drevnih vremena, kad još svet nije bio ni podeljen
na sadašnje vere i crkve. Iz dućana sa obe strane ulice pozdravljaju ga
čaršilije, ma koje vere bili. Žene se sklanjaju i stojeći pognute glave
čekaju da đedo prođe. Deca (čak i jevrejska) napuštaju igru i prestaju
sa vikom, a stariji među njima svečano i bojažljivo prilaze ogromnoj i
teškoj đedinoj ruci, da bi osetili za trenutak kako iznad njihovih
ošišanih glava i od igre zajapurenih lica sipi kao dobra i prijatna rosa
njegov snažni i veseli glas:
— Živ bio! Živ bio! Živ bio, sinko!
Taj akt poštovanja prema đedi spadao je u drevni i opšte priznati
ceremonijal sa kojim su se rađali naraštaji kasabalija.
I u pop-Nikolinom životu bila je jedna senka. Njegov brak je ostao bez
dece. To je bila nesumnjivo teška stvar, ali se niko ne seća da je od
njega ili od popadije čuo reč tužbe ili video samo žalan pogled. U kući
su držali uvek bar po dvoje dece usvojene iz njegove ili njene rodbine
sa sela. Tu bi decu hranili do udaje ili ženidbe pa onda uzimali drugu.
Do pop-Nikole sedeo je Mula Ibrahim. Visok, mršav i usukan čovek
retke brade i opuštenih brkova, on nije bio mnogo mlađi od popNikole, imao je veliku porodicu i lep imetak koji mu je ostao od oca, ali
je onako aljkav, mršav i bojažljiv, sa detinjski plavim i bistrim očima,
ličio više na nekog isposnika i pobožnog putnika siromaha nego na
višegradskog hodžu i koljenovića. Mula Ibrahim je imao jednu manu:
mucao je u govoru, i to teško i nadugačko. (»Treba da je čovek dokon
pa da sa Mula-Ibrahimom razgovara«, govorile su kasabalije u šali.) Ali
Mula Ibrahim je bio nadaleko poznat sa svoje dobrote i duševnosti. Iz
celog tog čoveka izbijala je blagost i vedrina, i već pri prvom dodiru sa
njim svak je zaboravljao njegov spoljni izgled i njegovo mucanje. On
je privlačio sebi sve one koji su opterećeni bolešću, sirotinjom ili
kakvom bilo drugom nevoljom. Iz najudaljenijih sela ljudi su dolazili
Mula-Ibrahimu da potraže saveta. Pred njegovom kućom uvek je bilo
sveta koji ga je čekao. Ljudi ili žene koji traže saveta ili pomoći
zaustavljali su ga često na ulici. On nije odbijao nikad nikoga, a nije ni
delio skupe zapise i amajlije kao druge hodže. Seli bi odmah tu, u prvi
hlad ili na prvi kamen, malo postrani; čovek bi šapatom izneo svoju
muku. Mula Ibrahim bi ga pažljivo i saučesno saslušao, zatim bi on
njemu kazao nekoliko dobrih reči, nalazeći uvek najbolje moguće
rešenje, ili bi posegnuo mršavom rukom u duboki džep svoga džubeta i
obzirući se da ga ko ne vidi, spustio mu neku paru u ruku. Njemu ništa
nije bilo ni teško ni odvratno ni nemoguće, kad se radilo o tome da se
nekom muslimanu pomogne. Za to je uvek imao vremena i nalazio
novaca. Ni njegovo mucanje nije mu smetalo pri tome, jer on je
šapćući sa svojim vernikom u nevolji i sam zaboravljao da muca. Od
njega je svak odlazio ako ne potpuno utešen a ono bar trenutno
umiren, jer bi video da je neko njegovu muku osetio kao svoju rođenu.
Okružen stalno svačijom brigom i potrebom ne misleći nikad na sebe,
on je, bar tako mu se činilo proveo ceo vek zdrav, srećan i imućan.
Višegradski muderis Husein efendija bio je onizak i punačak čovek, još
mlad, lepo odeven i dobro negovan. Crna, kratka brada, pažljivo
podšišana, u pravilnom ovalu oko belog i rumenog lica sa okruglim,
crnim očima. Dobro školovan, znao je dosta, važio da zna mnogo, a
sam je smatrao da zna još više. Voleo je da govori i da ga slušaju. Bio
je uveren da lepo govori i to ga je zavodilo da govori mnogo.
Izražavao se pažljivo i mazno, sa odmerenim pokretima, držeći malo
uzdignute ruke, obe u istoj visini, bele, nežne ruke, sa rumenim
noktima, osenčane gustim kratkim i crnim maljama. I govoreći,
ponašao se kao da je pred ogledalom. On je imao najveću biblioteku u
kasabi, jedan okovan i dobro zatvoren sanduk knjiga koje mu je
zaveštao na samrti njegov učitelj, čuveni Arap-hodža, i koje je on ne
samo brižljivo čuvao od prašine i moljaca nego ih i sam retko i
štedljivo čitao. Ali samo saznanje da on ima toliki broj tako skupocenih
knjiga davalo mu je ugled kod ljudi koji ne znaju šta je knjiga i dizalo
cenu u njegovim sopstvenim očima. Znalo se da on piše hroniku
najvažnijih događaja u kasabi. I to mu je kod građana stvaralo glas
učenog i izuzetnog čoveka, jer se smatralo da on time ima, na neki
način, dobar glas kasabe i svakog pojedinca u svojim rukama. U stvari
ta hronika nije bila ni opširna ni opasna. Za pet-šest godina, otkad je
muderis vodi, ona je ispunila svega četiri stranice jedne male sveske.
Jer, većinu kasabalijskih događaja muderis nije smatrao dovoljno
važnim ni dostojnima da uđu u njegovu hroniku, zbog toga je ona
ostala tako neplodna, suva i štura kao ohola usedelica.
Četvrti od »zakonoša« bio je David Levi, višegradski rabin, unuk onog
poznatog starog rabina Hadži-Liače, koji mu je ostavio u nasledstvo
svoje ime, položaj i imetak, ali ništa od svoga duha i svoje vedrine.
To je bio mlad, sitan i bled čovek, mrkih kadifastih očiju tužna
pogleda. Bio je neizrecivo bojažljiv i ćutljiv. On je tek odskora rabin, i
nedavno se oženio. Da bi izgledao važniji i krupniji, nosio je široko i
bogato odelo od teške čoje, lice mu je bilo zaraslo u bradu i brkove, ali
se ispod toga odela naslućivalo slabo, zimogrozno telo, a kroz crnu,
retku bradu nazirao se bolešljivi dečački oval lica. On je strahovito
patio u sebi kad god bi morao da izađe među ljude i učestvuje u
razgovorima i odlukama, osećajući se stalno malen, slab i nedorastao.
Sad su sedeli na suncu i znojili se sva četvorica, obučeni u stajaća
odela, uzbuđeni i brižni više nego što su želeli da pokažu.
— Ama, da zapalimo još po jednu; imamo kad, baku mu njegovu, nije
valjda tica pa da sleti na ćupriju, — govorio je pop Nikola kao čovek
koji je odavno naučio da šalom prikriva brigu i pravu misao, svoju i
tuđu.
Svi pogledaše put Okolišta, pa prihvatiše za duvan.
Razgovor je tekao sporo i oprezno i kretao se stalno oko pitanja
dočeka komandanta. Sve se svodilo na to da je pop Nikola taj koji
treba da ga pozdravi i zaželi mu dobrodošlicu. Stisnutih očnih kapaka i
sastavljenih veđa, tako da su mu oči stvarale onu zagasitu prugu iz
koje vrcaju zlatne iskre kao osmejak, pop Nikola ih je gledao svu
trojicu dugo, ćutke i pažljivo.
Mladi rabin je premirao od straha. Nije imao snage da oduva dim od
sebe nego mu se dugo još kovitlao kroz brkove i bradu. Muderis nije
bio ništa manje uplašen. Sva njegova rečitost i celo dostojanstvo
učenog čoveka napustili su ga jutros odjednom. On ni približno nije bio
svestan kako unezveren izgleda i do koje je mere ustrašen, jer mu
visoko mišljenje koje ima o sebi nije dopuštalo da tako što poveruje.
Pokušavao je da održi jedan od onih svojih književnih govora, uz
odmerene pokrete koji sve objašnjavaju, ali su mu lepe ruke same
padale u krilo i reč se mrsila i kidala. I sam se čudio gde se delo
njegovo svagdašnje dostojanstvo i neprestano se mučio uzaludno ga
tražeći kao stvar na koju je odavno navikao, i koju je sada, kad mu
najviše treba, negde zaturio.
Mula Ibrahim je bio nešto bleđi nego obično, ali inače miran i priseban.
On i pop Nikola bi se pogledali s vremena na vreme kao da se očima
sporazumevaju. Još od mladosti oni su dobri poznanici i prijatelji,
koliko se u tadašnjim vremenima moglo govoriti o prijateljstvu između
Turčina i Srbina. Kad je pop Nikola u mladim godinama imao one svoje
»zađevice« sa višegradskim Turcima i morao da se sklanja i beži,
učinio mu je neku uslugu Mula Ibrahim, čiji je otac bio vrlo moćan u
kasabi. Docnije, kad su naišla mirnija vremena na kasabu, odnosi
između dve vere postali snošljivi a njih dvojica ušli u zrelo doba, oni su
se sprijateljili i u šali zvali jedan drugog »komšija«, jer su im kuće bile
na dva protivna kraja kasabe. Za suša, poplava, zaraza ili drugih
nezgoda koje su nailazile, oni su se nalazili na zajedničkom poslu,
svaki među svojim narodom. I inače, kad god bi se sreli na Mejdanu ili
na Okolištima, oni bi se pozdravili i upitali kako se nigde ne zdrave i ne
pitaju pop i hodža. Tada bi pop Nikola često pokazao čibukom dole na
kasabu pored reke i rekao napola u šali:
— Sve što dolje diše i gamiže a ljudskim glasom govori, nosimo ti i ja
na duši.
— Vala, tako je, komšija, — odgovarao je Mula Ibrahim mucajući, —
beli nosimo.
(A kasabalije, koji nađu reč da se svemu i svačemu podsmehnu, kažu
za ljude koji žive u prijateljstvu: »Paze se kao pop i hodža«. I to im je
već postala uzrečica.)
I sad su se njih dvojica dobro razumeli, iako nisu reči progovorili. Pop
Nikola je znao koliko je Mula-Ibrahimu teško, a Mula Ibrahim je znao
da popu nije lako. I gledali su se kao toliko puta u životu i u toliko
raznih prilika: kao dva čoveka koji nose na duši sve žive dvonošce u
kasabi, jedan one koji se krste a drugi one koji klanjaju.
Uto se začu kas. Dojurio je zaptija na sitnom kljusetu. Zadihan i
uplašen, vikao je još izdaleka kao telal:
— Eto gospodina, eto ga na bijelu konju!
Tu se stvori i mulazim, uvek miran, uvek jednako ljubazan i jednako
ćutljiv.
Niz Okolišta se dizala prašina.
Ovi ljudi, rođeni i odrasli u ovom zabačenom kraju Turske, i to
dotrajale Turske XIX veka, nisu, prirodno, nikad imali prilike da
poznaju pravu snažnu i dobro organizovanu vojsku jedne velike sile.
Sve što su oni dosad mogli da vide bile su nepotpune, loše hranjene,
rđavo odevene i neuredno plaćene jedinice carskog askera ili, što je
još gore, nasilu sakupljeni bosanski bašibozuk bez discipline i
oduševljenja. Sada se prvi put pojavljivala pred njima zaistinska »sila i
ordija« jedne carevine, pobednička bleštava i sigurna u sebe. Ovakva
vojska morala je da im zaseni oči i zaustavi reč u grlu. Već na prvi
pogled, po konjskoj opremi i svakom dugmetu na vojniku, naslućivala
se iza ovih uparađenih husara i jegera duboka i jaka pozadina, sila, red
i blagostanje nekog drugog sveta. Iznenađenje je bilo veliko i utisak
dubok.
Napred su jahala dva trubača na dva gojazna zelenka, zatim je dolazio
odred husara na vrancima.
Konji su bili istimareni i gazili su kao devojke, sitno i izdržano. Husari
sa crvenim šapkama bez štita i žutim gajtanima na grudima, sve
rumeni i preplanuli mladići ufitiljenih brčića, izgledali su sveži i ispavani
kao da su sad iz kasarne. Za njima je jahala grupa od šest oficira sa
pukovnikom na čelu. Na njemu su bili svi pogledi. Njegov konj bio je
viši od ostalih, putalj, neobično duga i izvijena vrata. Podalje iza oficira
nailazila je četa pešadije, jegera, u zelenim uniformama, sa perjem na
kožnom čaku i belim kaišima preko grudi. Oni su zatvarali vidik i
izgledali kao šuma u pokretu.
Trubači i husari projahaše pored sveštenika i mulazima, zaustaviše se
na pijacu i postrojiše sa strane.
Bledi i uzbuđeni ljudi na kapiji stadoše nasred mosta, licem prema
oficirima koji su nailazili. Jedan od mlađih oficira pritera konja do
pukovnika i nešto mu reče. Svi usporiše hod. Na nekoliko koraka pred
»zakonošama« pukovnik naglo zaustavi i sjaha, to isto učiniše i oficiri
iza njega, kao na znak. Dotrčaše vojnici koji prihvatiše konje i
povedoše nekoliko koraka unazad.
Čim je dotakao nogama zemlju, pukovnik se preobrazi. Bio je malen,
neugledan, premoren, neprijatan i opasan čovek. Kao da je on jedini
od njih i za sve njih ratovao.
Sad se tek videlo kako je, za razliku od njegovih belolikih i utegnutih
oficira, jednostavno odeven, zapušten i nenegovan. Izraz čoveka koji
se troši nemilice, koji sam sebe jede. Lice opaljeno, zaraslo u bradu,
oči mutne i nemirne, a visoka kapa malo nakrivo. Uniforma zgužvana i
suviše široka za njegovo mršavo telo. Na nogama konjaničke čizme
niskih, mekih sara bez sjaja. Idući raskoračeno i mašući korbačem, on
priđe bliže. Jedan od oficira mu raportira, ukazujući na poređane ljude
pred njim.
Pukovnik ih pogleda kratko i oštro ljutitim, crnim pogledom čoveka koji
je stalno u teškim poslovima i velikim opasnostima. I odmah se moglo
videti da on i ne zna drugačije da gleda.
U tom trenutku progovori pop Nikola mirnim, dubokim glasom.
Pukovnik podiže glavu i zaustavi pogled na licu stasitog čoveka u crnoj
mantiji. Ta široka, mirna maska biblijskog patrijarha vezala je za
trenutak njegovu pažnju. Moglo je da se ne razume ili da se prećuje to
što govori ovaj starac, ali njegovo lice nije moglo ostati neprimećeno.
A pop Nikola je govorio tečno i prirodno, obraćajući se više mladom
oficiru, koji je trebalo da prevede njegove reči, nego samom
pukovniku. U ime prisutnih sveštenika svih vera on je uveravao
pukovnika da su oni, zajedno sa narodom, voljni da se pokore sili koja
dolazi i da će učiniti sve što je do njih da se održi mir i red koji nova
vlast traži. A oni mole da vojska zaštiti njih i njihove porodice i da im
omogući miran život i pošten rad.
Pop Nikola je govorio kratko i završio naglo. Žustri pukovnik nije stigao
da izgubi strpljenje. Ali zato nije sačekao do kraja prevod mladog
oficira. Odmahnuvši korbačem, prekinuo ga je reskim i nejednakim
glasom:
— Dobro, dobro! Zaštitu će imati svi koji se budu dobro vladali. A već
red i mir moraju da održavaju posvuda. Drugačije ne mogu sve i da
hoće.
I klimnuvši glavom krenu napred, bez pozdrava i pogleda. Sveštenici
se skloniše u stranu. Mimo njih prođe pukovnik, za njim oficiri, pa
momci sa konjima. Niko se nije obazirao na »zakonoše« koji ostadoše
sami na kapiji.
Svi su bili razočarani. Jer, jutros i u toku minule noći u kojoj niko od
njih nije mnogo spavao, oni su se po sto puta pitali kako će izgledati
taj trenutak kad na kapiji dočekaju komandanta careve vojske.
Zamišljali su ga svakojako, svaki već prema svojoj pameti i naravi, i
bili spremni i na najgore. Neki od njih je već video sebe kako ga
odvode pravo u surgun, u daleku Nemačku, da nikad više ne vidi ni
svoje kuće ni kasabe. Neko se sećao pričanja o Hajrudinu, koji je
nekad sekao glave na toj istoj kapiji. Svakojako su zamišljali stvar,
samo ne ovako kako se ona odigrala, sa ovim sitnim ali oštrim i
zloćudnim oficirom, kome je rat postao pravi život, koji, ne misleći na
sebe i ne vodeći računa o drugima, sve ljude i zemlje oko sebe vidi
samo kao predmet ili kao sredstvo rata i borbe, i koji se ponaša kao da
za svoj račun i u svoje ime ratuje.
Tako su stajali, zgledajući se u nedoumici. Njihovi pogledi su, već kako
koji, pitali nemo: »Ostasmo li živi i je li zaista prošlo najgore?« »Šta
nas još čeka i šta da se radi?«
Mulazim i pop Nikola se snađoše prvi. Zaključiše da su »zakonoše«
izvršile svoju dužnost i da im sad ne ostaje drugo do da idu svojim
kućama i utiču na narod da se ne plaši i ne beži, ali da dobro pazi šta
radi. Ostali, bez krvi u licu i misli u glavi, prihvatiše taj zaključak kao
što bi prihvatili svaki drugi, jer sami nisu bili u stanju da ma šta
zaključe.
Mulazim, koga ništa nije moglo izbaciti iz njegovog mira, otišao je
dalje za svojim poslovima. Zaptija je savijao šareni, dugački ćilim
kome nije bilo suđeno da primi komandanta, a pored njega je stao
Salko Hedo, hladan i neosetljiv kao Usud. Za to vreme »zakonoše« su
se razilazile, svaki na svoj način i svaki u svom pravcu. Rabin je grabio
sitnim koracima, u želji da što pre stigne kući i da oseti toplinu i zaklon
porodičnog prostora u kom žive njegova mati i žena. Muderis je išao
nešto sporije, ali duboko zamišljen. Sad kad je sve prošlo neočekivano
lako i dobro, iako dosta grubo i neprijatno, njemu je izgledalo potpuno
jasno da i nije bilo razloga strahovanju i činilo mu se kao da se on
stvarno nije nikad ni bojao ničega. I mislio je samo kakvu važnost
može da ima ovaj doživljaj za njegovu hroniku i koliko mesta treba da
zauzme u njoj. Dvadesetak redaka biće dosta. Možda i petnaest, pa
čak možda i manje.
I što se više primicao kući sve je više smanjivao taj broj. A sa svakim
ušteđenim retkom izgledalo mu je da nipodaštava i smanjuje sve oko
sebe, a on, muderis, da se bogati i diže sam u svojim očima.
Mula Ibrahim i pop Nikola su išli zajedno sve do podnožja Mejdana.
Ćutali su obojica, iznenađeni i poraženi izgledom i ponašanjem carskog
pukovnika. Obojica su hitali da što pre stignu kući i da se vide sa
svojim ljudima. Tu gde su im se putevi rastajali zastadoše za trenutak
i pogledaše se ćutke. Mula Ibrahim je kolutao očima i micao usnama
kao da jednako žvače jednu istu reč koju ne može da izusti. Pop
Nikola, našavši opet svoj osmejak od zlatnih iskara kojim je hrabrio i
sebe i hodžu, izgovori svoju i hodžinu misao:
— Krvava rabota ova vojska, Mula-Ibrahime!
— Ppppravo kažeš, kkkkrkrvava, — mucao je Mula Ibrahim, dižući obe
ruke i praštajući se pokretima glave i izrazom lica.
A pop Nikola je teško i polagano stigao svojoj kući pored crkve.
Dočekala ga je popadija ne pitajući ništa. Odmah je izuo čizme, svukao
mantiju i skinuo kamilavku sa gustog i znojnog spleta riđe i sede kose.
Seo je na malu, prizemnu divananu. Na drvenoj ogradi već je stajala
čaša vode sa komadićem šećera. Pošto se osvežio i zapalio cigaru,
sklopi umorno oči. Ali pred unutarnjim pogledom sevao je još uvek
žustri pukovnik, kao munja koja zablesne čoveka i ispuni mu celo
vidno polje, tako da samo nju vidi a ipak ne može da joj razabere lik.
Pop je sa uzdahom oduhnuo dim daleko, govoreći tiho, sam sebi:
— Ja, čudna poganca, baku mu njegovu!
Iz varoši se čuo bubanj a zatim truba jegerskog odreda, prodirna i
vesela, sa novom, neobičnom melodijom.
Tako se veliki preokret u životu kasabe kraj mosta desio bez drugih
žrtava osim Alihodžinog stradanja. Već posle nekoliko dana život je
krenuo ponovo i izgledao je u suštini nepromenjen. I sam Alihodža je
došao sebi i otvorio kao i ostali trgovci opet svoj dućan u blizini mosta,
samo što je ahmediju nosio od tada spuštenu malo više na desnu
stranu, da mu se ne vidi ožiljak na ranjenom uhu. Ono »olovno đule«,
koje mu je leglo u grudi kad je ugledao crven krst na ruci austrijskog
vojnika i kroz suze pročitao »carske riječi«, nije doduše iščezlo, ali je
postalo maleno kao zrno sa brojanica, tako da se sa njim dalo živeti. A
nije on bio jedini koji ga je nosio.
I tako su otpočela nova vremena pod okupacijom koju je svet, ne
mogući je sprečiti, smatrao u duši privremenom. Šta sve nije prešlo
preko mosta za tih nekoliko prvih godina posle okupacije? Žuto
obojena vojnička kola prelazila su most sa tutnjem, u dugim nizovima,
i donosila hranu, odeću, nameštaj, dotle neviđene sprave i uređaje.
U prvo vreme videla se samo vojska. Kao voda iz zemlje izvirali su
vojnici iza svakog ugla i svakog žbuna. Puna ih je čaršija, ali ih ima i
po svima ostalim krajevima kasabe. Svaki čas vrisne neka uplašena
žena, jer u avliji ili u šljiviku za kućom naiđe iznenada na vojnika. U
tamnomodrim uniformama, preplanuli od dvomesečnih marševa i
ratovanja, radosni što su živi, željni odmora i uživanja, razmileli su se
po varoši i po okolini. Na mostu ih ima u svako doba dana. Malo ko od
građana odlazi na kapiju, jer je uvek puna vojnika. Tu sede, pevaju na
raznim jezicima, šale se, kupuju voće u svoje modre šapke sa kožnim
štitom i kokardom od žutog lima u koju su usečeni inicijali carevih
imena FJI.
Ali sa jeseni poče da odlazi vojska. Postepeno i neprimetno bivalo ih je
sve manje i manje. Ostali su samo odredi žandarmerije. Oni su uzimali
stanove i spremali sve za stalan boravak.
U isto vreme počeli su da stižu činovnici, sitni i krupni službenici sa
porodicama i poslugom, a za njima majstori i veštaci za one poslove i
zanate kojih kod nas dotle nije bilo. Bilo ih je Čeha, Poljaka, Hrvata,
Mađara i Nemaca.
Ispočetka je izgledalo kao da nailaze slučajno, kako koga vetar
donese, i kao da dolaze na privremen boravak, da žive sa nama
manje-više životom kojim se ovde oduvek živelo, kao da civilne vlasti
treba da produže još za neko vreme okupaciju koju je otpočela vojska.
Međutim, sa svakim mesecom koji prolazi, broj tih stranaca biva sve
veći. Ali ono što najviše iznenađuje svet u kasabi i ispunjava ga
čuđenjem i nepoverenjem nije toliko ni njihov broj koliko njihovi
nerazumljivi i nedogledni planovi, njihova neumorna radinost i
istrajnost sa kojom pristupaju izvođenju tih poslova. Ovi stranci ne
miruju i ne daju nikome da ostane miran; izgleda da su rešeni da
svojom nevidljivom ali sve više osetnom mrežom zakona, naredaba i
propisa obuhvate život sam, sa ljudima, životinjama i mrtvim
stvarima, i da izmene i pomere sve oko sebe; i spoljni izgled kasabe i
navike i naravi živih ljudi od kolevke pa do groba. A sve to rade mirno
i bez mnogo reči, bez sile i izazivanja, tako da čovek nema čemu da se
odupre. Ako naiđu na nerazumevanje ili otpor oni odmah zastanu,
negde se nevidljivo dogovore, promene samo pravac i način svoga
rada, i opet izvedu ono što su naumili. Svaki posao koji počnu izgleda
bezazlen, čak besmislen. Premeravaju neku ledinu, obeležavaju drveta
po šumi, pregledaju nužnike i kanale, zagledaju konjima i kravama u
zube, ispituju mere i tegove, raspituju za bolesti u narodu, za broj i
imena voćaka, za vrste ovaca ili peradi. (Izgleda kao da se igraju.
Tako su nerazumljivi, nestvarni i neozbiljni u očima sveta svi ti njihovi
poslovi.) Pa onda sve to što je vršeno sa toliko pažnje i revnosti
potone negde kao da je propalo zauvek, bez traga i glasa. Ali nekoliko
meseci, često i godinu dana posle toga, kad se stvar već potpuno
zaboravila u narodu, obelodani se odjednom smisao one naoko
besmislene i odavno zaboravljene mere: pozivaju se muktari pojedinih
mahala u Konak i saopštava im se nova naredba o seči šume, o
suzbijanju tifusa, o načinu prodaje voća i slatkiša, ili o marvenim
pasošima. I tako, sve dan i naredba.
I sa svakom naredbom ograničava se ili obavezuje u ponečem čovek
pojedinac, a proširuje, zapliće, razgranjava život varoši ili sela i svih
njegovih stanovnika zajedno.
Ali u kućama, i to ne samo turskim nego i srpskim, nije se ništa
menjalo. Tu se živelo, radilo i zabavljalo po starom načinu. Hleb se
mesio u naćvama, kafa pekla u odžaku, rublje parilo u čabrovima i
pralo u »lukšiji« koja ženama nagrize i izranjavi prste; tkalo se i vezlo
na stanovima i đerđefima. Stari običaji o slavama, praznicima, i
svadbama održavali su se u potpunosti, o novim koje su stranci
donosili samo se tu i tamo šaputalo i to kao o nečem neverovatnom i
dalekom. Ukratko, radilo se i živelo kao oduvek i kao što će se u većini
kuća još i petnaest, dvadeset godina posle okupacije raditi i živeti.
Ali zato se spoljni izgled kasabe menjao vidno i brzo. I onaj isti svet
koji je u svojim kućama zadržao u svemu stari red i nije pomišljao da
ga menja, mirio se uglavnom lako sa tim promenama u varoši i primao
ih posle kraćeg ili dužeg čuđenja i gunđanja. Naravno da je i tu, kao
što uvek i svuda biva u sličnim prilikama, nov život značio u stvari
mešavinu starog i novog. Stara shvatanja i stare vrednosti sudarili su
se sa novima, mešali među sobom ili živeli uporedo, kao da čekaju ko
će koga nadživeti. Ljudi su računali na forinte i krajcare, ali isto tako i
na groše i pare, merili na aršin, na oke i dramove, ali i na metar, na
kilograme i grame, utvrđivali rokove za plaćanje i isporuke po novom
kalendaru, ali još češće po starim navikama: o Đurđevu i o
Mitrovdanu. Po prirodnom zakonu svet se odupirao svemu što je novo,
ali nije u tome išao do kraja, jer je većini život uvek važniji i preči od
oblika u kome se živi. Samo u izuzetnim pojedincima odigravala se
dublja, istinska drama borbe između starog i novog. Za njih je način
života bio nerazdvojno i bezuslovno vezan sa životom samim.
Takav je čovek bio Šemsibeg Branković iz Crnče, jedan od najimućnijih
i najuglednijih begova u kasabi. On je imao šest sinova od kojih su
četvorica bila već oženjena.
Njihove kuće su sačinjavale čitavo jedno malo naselje okruženo
šljivicima i gajevima. Šemsibeg je bio neosporni, ćutljivi i strogi
starešina te velike zajednice. Visok, pognut od godina, sa ogromnim
belim, zlatom vezenim kaukom na glavi on samo petkom silazi u
čaršiju da klanja džumu u džamiji. Od prvog dana okupacije on se ne
zaustavlja nigde u varoši, ne razgovara ni sa kim i ne gleda oko sebe.
U Brankovića kuće ne sme da uđe nijedan komadić nove nošnje ili
obuće ni nova alatka ili nova reč. Nijednom od sinova ne da ni u kakav
posao koji je u vezi sa novom vlasti, unučad ne pušta u školu. Od toga
cela njihova zajednica trpi štetu; među sinovima se oseća
nezadovoljstvo zbog starčeve tvrdoglavosti, ali niko ne sme i ne ume
ni jednom reči, ni pogledom jednim da mu se usprotivi. Turci iz čaršije,
koji rade i mešaju se sa novim svetom, pozdravljaju Šemsibega kad
prolazi kroz čaršiju sa nemim poštovanjem u kome ima i straha i
divljenja i nemirne savesti. Najstariji i najbolji Turci iz varoši odlaze
često u Crnču kao na neki hadžiluk da posede i porazgovaraju sa
Šemsibegom. Tu su sastanci onih koji, rešeni da istraju u svom prkosu
do kraja, nisu voljni nipošto i ni u čemu da se poklone pred
stvarnošću. To su, u stvari, duga sedenja bez mnogo reči i bez
stvarnih zaključaka.
Šemsibeg sedi i puši na crvenoj serdžadi, umotan i zakopčan leti kao i
zimi, a gosti oko njega. Razgovor je obično o nekoj novoj
nerazumljivoj i mrskoj meri okupatorskih vlasti ili o turskom svetu koji
se sve više prilagođava novom redu stvari. Svi oni osećaju potrebu da
pred ovim oporim i dostojanstvenim čovekom razastru svoja
ogorčenja, svoje bojazni i nedoumice. I svaki razgovor završava
pitanjima: kuda ovo vodi i gde će se zaustaviti? Ko su i šta hoće ovi
stranci koji, izgleda, ne znaju šta je odmor i predah, ni mera i granica?
Sa kakvim su sve planovima došli, otkud im tolike potrebe, kao da sve
jedna niče iz druge, i šta će im sve to, i kakav je to nemir koji ih kao
neko prokletstvo neprestano goni i gura u sve nove poslove i
preduzeća kojima se kraja ne vidi.
A Šemsibeg ih samo gleda i ponajviše ćuti. Lice mu je mrko, ne što je
opaljeno suncem nego što iznutra tamni. Pogled tvrd, ali odsutan i
izgubljen. Oči zamućene, a oko crnih zenica beličasto sivi krugovi, kao
u prestarelog orla. Velika usta bez vidljivih usnica, čvrsto stegnuta,
polagano se miču kao da preturaju uvek istu reč koja se ne izgovara.
Pa ipak, ljudi odlaze od njega sa osećanjem olakšanja, ni utešeni ni
umireni, ali dirnuti i poneseni njegovim primerom tvrde i beznadne
nepopustljivosti.
A kad Šemsibeg dođe idućeg petka u čaršiju, čeka ga opet neka
promena na ljudima ili zgradama, koje prošlog petka nije bilo. Da ne bi
morao da je gleda on obara oči zemlji, ali tu, u sasušenom uličnom
blatu vidi tragove konjskih kopita i primećuje kako se pored turskih
okruglih i punih konjskih ploča sve češće javljaju savijene švapske
potkovice sa oštrim šiljcima na krajevima. Tako mu i tu, u blatu na
zemlji, pogled čita istu nemilosrdnu osudu koju vidi svuda na licima i
stvarima oko sebe, osudu vremena koje se ne da zaustaviti.
Videći da se više ni sa očima nema kuda, Šemsibeg je prestao da
odlazi uopšte u čaršiju. Povukao se potpuno u svoju Crnču i tu je
sedeo kao ćutljiv ali strog i neumoljiv domaćin, svima težak a sebi
najteži. I dalje su ga posećivali stariji i ugledniji Turci iz kasabe, kao
neku svetu životinju. (Među njima naročito Alihodža Mutevelić.) A u
trećoj godini okupacije umro je Šemsibeg bez bolovanja. Presvisnuo je
ne izgovorivši nikad onu gorku reč koju je stalno valjao u staračkim
ustima i ne stupivši više nogom u čaršiju gde je sve pošlo novim
tragom.
I zaista kasaba naglo menja izgled, jer stranci obaraju drveta, sade
nova na drugim mestima, ispravljaju puteve, prosecaju nove, kopaju
kanale, zidaju javne zgrade. Za nekoliko prvih godina porušeni su u
čaršiji istureni dućani koji, pravo govoreći, nisu dotad nikom smetali.
Namesto starinskih dućana sa drvenim ćepencima sagrađeni su novi,
tvrdo zidani, sa krovovima pokrivenim crepom ili limom i sa metalnim
roletnama na vratima. (Kao žrtva tih mera trebalo je da bude porušen
i Alihodžin dućan, ali se hodža odlučno odupirao, parničio i na sve
moguće načine izvlačio, dok nije uspeo da njegov dućan ostane
onakav kakav je i na mestu na kom je.) Proširen je i uravnat pijac.
Podignut je novi konak, velika zgrada u koju treba da se smeste sud i
kotarska uprava. A već vojska je radila za svoj račun, još brže i
bezobzirnije nego civilne vlasti. Podizali su barake, krčili i sadili,
menjali izgled čitavih brežuljaka.
Stare kasabalije ne mogu da se snađu i načude. I upravo kad misle da
je toj nerazumljivoj revnosti došao kraj, stranci otpočnu neki novi, još
nerazumljiviji posao. A kasabalije zastaju i posmatraju te radove ali ne
kao što deca vole da gledaju radnje odraslih, nego naprotiv, kao što
odrasli zastanu za trenutak pred dečijim zabavama. Jer tu stalnu
potrebu stranaca da grade i razgrađuju, da kopaju i zidaju, podižu i
preinačuju, tu večitu njihovu težnju da predvide dejstvo prirodnih sila,
da im izbegnu ili doskoče, to ovde niko ne razume i ne ceni. Naprotiv,
sve kasabalije, a naročito stariji ljudi, vide u tome nezdravu pojavu i
rđav znak. I kad bi bilo po njima, kasaba bi izgledala kao sve
istočnjačke varošice. Što naprsne bilo bi zakrpljeno; što se nagne,
poduprto; ali pre toga i mimo toga niko ne bi bez potrebe i sa planom i
predviđanjem stvarao posao, dirao u temelje građevina i menjao
bogodani izgled varoši.
Ali stranci su izvodili dalje svoje radove jedan za drugim, brzo,
dosledno, po nepoznatim i dobro spremljenim planovima, na sve veće
iznenađenje i čuđenje kasabalija. Tako je, za naš svet potpuno
neočekivano, došao red i na rabatni i zapušteni karavan-seraj, koji je
još i takav činio celinu sa mostom, isto kao i pre tri stotine godina.
Istina, to što se zvalo Kameniti han bilo je već odavno potpuna
ruševina.
Vrata su bila istrulela, one čipkaste rešetke od mekog kamena na
prozorima polomljene, krov je propao u unutrašnjost zgrade i iz njega
je rastao velik bagrem i gomila bezimenog žbunja i korova, ali su
spoljni, zidovi bili još uvek čitavi; pravilni, skladni pravougaonik od
belog kamena stajao je uspravno. U očima svih kasabalija, od rođenja
do smrti, to i nije bila obična ruševina nego završetak mosta, sastavni
deo kasabe kao i njihova rođena kuća, i nikad niko ni u snu nije
pomislio da bi se moglo dirnuti u stari han i da bi na njemu trebalo ma
šta menjati, što vreme i priroda sami nisu već izmenili. Ali jednog dana
je došao red i na to. Najpre su inženjeri dugo premerali oko ruševine,
a onda su došli radnici i nadničari i počeli da skidaju kamen po kamen i
da plaše i razgone svakojake ptice i sitne zverke koje su se tu
gnezdile. Ubrzo je zaravanak iznad pijaca, pored mosta, ostao kus i
ćelav a od hana je postala hrpa dobrog, na gomilu složenog kamena.
Za nešto više od godine dana umesto nekadašnjeg karavan-seraja od
belog kamena, podignuta je visoka glomazna kasarna na sprat,
okrečena bledoplavom bojom, pokrivena sivim limom, sa
puškarnicama na uglovima. Na proširenom zaravanku vežbali su po
vas dan vojnike koji su, uz gromku viku kaplara, mučenički istezali
udove i padali licem u prašinu kao nesrećnici. A uveče su sa
mnogobrojnih prozora te ružne zgrade odjekivali glasovi nerazumljivih
vojničkih pesama, praćeni mundharmonikom. Sve dok prodiran glas
vojničke trube ne bi svojom žalosnom melodijom, od koje su varoški
psi zavijali kao prema glavi, pogasio sve te zvukove i poslednje
svetlosti na prozorima. Tako je nestalo lepe vezirove zadužbine i tako
je kasarna, koju je narod, veran svojim navikama, prozvao Kameniti
han, otpočela svoj život na zaravanku pored mosta, u potpunom
neskladu sa svim što je okružavalo.
Most je ostao potpuno izdvojen i sam.
Istinabog, i na mostu su se dešavale stvari u kojima su se stalne i
nepromenljive navike domaćeg sveta sudarale sa novinama koje su
tuđinci i njihov poredak donosili, a u tim sudarima je ono što je staro i
domaće bilo redovito osuđeno na popuštanje i prilagođavanje.
Ukoliko od našeg sveta zavisi, život na kapiji nastavio bi da teče bez
promene. Primećivalo se samo da sada na kapiju dolaze i Srbi i Jevreji
sve slobodnije, u sve većem broju i u svako doba dana, ne vodeći
računa kao nekad, o Turcima i njihovim navikama i pravima. Inače je
sve išlo po starom. Preko dana su tu sedele pretrglije, poslovni ljudi
koji presreću seljanke i kupuju vunu, perad ili jaja, a pored njih
dokone badavadžije koji se pomiču sa suncem sa jednog kraja kasabe
na drugi. Predveče su izlazili i ostali građani, ljudi od posla i rada, da
tu porazgovaraju ili poćute malo, gledajući niz veliku zelenu reku
obraslu rakitama i prošaranu peščanim sprudovima. A noć je bila za
momke i bekrije. Njima se nikad pa ni sada nije znala granica ni u
vremenu zadržavanja ni u postupcima.
U tom noćnom delu života bilo je, bar za prvo vreme, promena i
nesporazuma. Nova vlast je uvela i stalno osvetlenje varoši. Već prve
godine postavljeni su u glavnim ulicama i po raskrsnicama, na zelenim
direcima, fenjeri u kojima su gorele petroleumske lampe. (Fenjere je
čistio, punio i palio visoki Ferhat, jedan siromašak sa punom kućom
dece, koji je dotada posluživao u ućumatu, pucao uz ramazan iz
prangije i vršio slične poslove, bez stalne i sigurne plate.) Tako je
osvetljen most na nekoliko mesta, pa i na kapiji. Direk za taj fenjer
prikovan je za onu hrastovu gredu koja je ostala u zidu od
nekadašnjeg čardaka. Taj fenjer na kapiji imao je da izdrži dugu borbu
sa meraklijskim navikama onih koji vole u mraku da pevaju, puše ili
razgovaraju na kapiji, kao i sa razornim nagonima mladića u kojima se
mešaju i sudaraju sevdah, čamotinja i rakija. Njih je dražila ta
žmirkava svetlost, i toliko puta su i fenjer i gasna lampa osvanuli
polupani. Mnogo je globa i osuda palo zbog toga fenjera. Jedno vreme
je naročit opštinski stražar čuvao tu svetlost. Tako su noćni posetioci
kapije imali sada i živog svedoka, koji im je bio još neprijatniji od
fenjera. Ali vreme je vršilo svoj uticaj i novi naraštaji su se s
vremenom navikli i izmirili s tim da svojim noćnim osećanjima puštaju
maha pri slaboj svetlosti opštinskog fenjera, a da se ne bacaju svaki
put na njega kamenom, štapom ili prvim tvrdim predmetom koji im
dođe do ruke.
To je bilo utoliko lakše što se u noćima sa mesečinom, kad je kapija
bila naročito posećena, fenjeri nisu uopšte palili.
Samo jedanput godišnje most je imao da podnese veliko osvetlenje. U
predvečerje 18. avgusta svake godine, o carevom rođendanu, vlasti su
kitile most vencima od lišća i redom mladih borova, a sa prvim
mrakom planuli bi nizovi fenjera i sitnih svetlosti na stotine limenih
kutija od vojničkih konzerva, ispunjenih lojem i stearinom, plamsale su
u dugim redovima po ogradi mosta. One su osvetljavale povor mosta,
dok su se njegovi krajevi, kao i stubovi na kojima počiva, gubili u tami,
tako da je osvetljeni deo izgledao kao da lebdi u prostoru. Ali svaka
svetlost brzo dogori i svaka svečanost prođe. Već sutradan most je
opet bio ono što je. Samo je deci iz onog naraštaja ostala u očima
nova i neobična slika mosta pod kratkotrajnom igrom svetlosti, živa i
upečatljiva, ali kratka i prolazna kao san.
Pored stalnog osvetlenja nove vlasti su zavele na kapiji i čistoću,
upravo naročit način čistoće, koji je odgovarao njihovim shvatanjima.
Kore od voća, seme od lubenica i ljuske od lešnjaka i oraha nisu sada
ostajali danima po kamenim pločama, dok ih kiša ne spere ili vetar ne
odnese. Sve je to svakog jutra meo i čistio naročit opštinski čistač. I
to, na kraju, nije nikoga smetalo, jer ljudi se pomire sa čistoćom i kad
nije ponikla iz njihovih navika i potreba; naravno pod uslovom da ne
moraju oni lično da je održavaju.
Bila je još jedna novina koju su donela okupatorska vremena i novi
ljudi: na kapiju je počeo, prvi put otkad ona postoji, da dolazi ženski
svet. Činovničke žene i kćeri, njihove služavke i dadilje zaustavljale su
se tu u razgovoru ili dolazile o praznicima da sede, zajedno sa svojim
pratiocima vojnog ili civilnog reda. To nije bivalo često, ali je ipak
kvarilo raspoloženje starijim ljudima, koji su dolazili da tu nad vodom
popuše u miru i tišini svoj čibuk, a zbunjivalo i uzbuđivalo mlađe.
Postojala je, naravno, oduvek izvesna veza između kapije i ženskog
sveta u kasabi, ali samo utoliko što su muškarci dolazili da devojkama
koje prelaze most dobace poneku laskavu reč ili da svoje zanose, jade
i sporove zbog žena, rasprave ili odboluju tu na kapiji. Mnogi je samac
tu presedeo sate i dane u tihom pevanju (»samo za svoju dušu«), ili u
duvanskom dimu, ili prosto u nemom posmatranju brze vode, plaćajući
tako svoj arač tome zanosu kome svi dugujemo i od koga malo ko
može da se otme. Mnogi je suparnički sukob među mladićima tu
raspravljen i izglađen, mnoga ljubavna spletka smišljena. Mnogo je o
ženama i ljubavi govoreno ili maštano, mnoga strast se rodila i mnoga
ugašena. Svega toga je bilo, ali žene, u svom liku, nisu se nikad
zadržavale ni sedele na kapiji, ni hrišćanske ni, pogotovo,
muslimanske. Sad se to promenilo.
Praznikom i nedeljom viđale su se na kapiji kuvarice, stegnute u pasu,
crvene u licu, sa prekipelim salom iznad i ispod midera od koga im dah
staje. Sa njima su njihovi narednici u iščetkanim uniformama, sa
bleštavim metalnim dugmetima, sa crvenim gajtanima i »šicarskim«
pomponima na grudima. A radnim danom, predveče, išetaju činovnici i
oficiri sa svojim ženama, zaustavljaju se na kapiji, razgovaraju na
svom nerazumljivom jeziku, smeju se glasno i kreću slobodno.
Te dokone, slobodne i nasmejane žene bole su oči svima, nekom
manje nekom više. Svet se čudio i snebivao jedno vreme, a zatim je
počeo da se navikava na to kao što se navikao na tolike druge novine,
iako ih nije primao.
Uopšte, može se reći da su sve te promene na mostu bile neznatne,
površne i kratkotrajne. Mnogobrojne i zamašne promene u duhovima i
navikama građana i spoljnjem izgledu varoši kao da su prolazile mimo
mosta ne dodirujući ga. Izgledalo je kao da će beli, drevni most, koji je
preturio preko sebe tri veka bez traga i ožiljka, ostati i »pod novim
carem« nepromenjen i odoleti i ovoj poplavi novina i promena kao što
je uvek odolevao i najvećim »povodnjama« i iz razbesnelih masa
mutne vode, koje bi ga preplavile, iskrsavao nedirnut i beo kao
preporođen.
Tako je sada život na kapiji bio još življi i šareniji.
Sada se po vas dan i još u neko doba noći smenjivao na kapiji sav taj
mnogobrojni i šareni svet, naši i strani, mladi i stari. Svi su oni bili
zabavljeni sami sobom i zaokupljeni samo mislima, ćeifovima ili
strastima koje su ih dovele na kapiju. Zato i nisu obraćali pažnju na
prolaznike koji su, vođeni drugim mislima i svojim brigama, prelazili
most oborene glave ili odsutna pogleda, ne gledajući ni levo ni desno i
ne obazirući se na one koji sede na kapiji.
Među takve prolaznike svakako je spadao i gazda Milan Glasinčanin sa
Okolišta. Visok, mršav, bled i pognut čovek. Celo mu telo izgleda
prozračno i bez težine, a na olovnim stopalima. Stoga se u hodu klati i
povija kao ripida u dečijim rukama na litiji. Kosa i brkovi sedi kao u
starca, oči oborene. Takav, on sada prolazi ovuda korakom mesečara.
Ne primećuje da se išta na kapiji i u svetu izmenilo, i sam gotovo
neprimećen od sveta koji dolazi ovamo da sedi, mašta, peva, trguje,
razgovara ili dangubi. Stariji ga zaboravljaju, mladež ga se ne seća,
stranci ga ne poznaju. A ipak, njegova je sudbma u tesnoj vezi sa
kapijom, sudeći bar po onom što se o njemu još pre desetak dvanaest
godina govorilo ili šaputalo u kasabi.
Milanov otac, gazda Nikola Glasinčanin, doselio se u kasabu nekako u
vreme kad je buna u Srbiji bila u najvećem jeku. Kupio je lepo imanje
na Okolištima. Stalno se održavalo mišljenje da je on odnekud
pobegao sa teškim ali ne dobro stečenim parama. Niko za to nije imao
dokaza i svak je tu stvar samo upola verovao. Ali niko je nije potpuno
odbijao. Dvaput se ženio, ali mu se nije dalo u deci. Podigao je samo
ovoga sina, Milana, i njemu je ostavio sve što je imao, javno i skrovito.
I Milan je imao sina jedinca, Petra. Imanje bi mu doteklo i preteklo da
nije imao jednu, jednu jedinu, ali svemoćnu strast — kocku.
Pravi kasabalija nije po prirodi kockar. Kao što smo videli, njihove
strasti su druge i drugačije; neumerena ljubav prema ženama,
sklonost ka piću, pesmi, skitnji ili dokonom maštanju pored rodne
reke. A čovekova sposobnost je ograničena u svemu, pa i u tome.
Stoga se strasti u njemu sukobljavaju, potiskuju i često potpuno
isključuju jedna drugu. To ne znači da u kasabi nije bilo ljudi odanih i
tome poroku, ali je stvarno broj kockara bio vazda malen, u poređenju
sa drugim varošima, i u većini slučajeva to su bili stranci ili doseljenici.
Svakako, Milan Glasinčanin je bio jedan od njih. Od najranije mladosti
on se sav predao kocki. Kad ne bi u kasabi našao društvo koje mu
treba za igru, odlazio je čak u drugi kadiluk, odakle se vraćao ili pun
para, kao trgovac sa vašara, ili praznih džepova, bez sata i lanca, bez
duvanske kutije i prstena, ali u svakom slučaju bled i neispavan kao da
je bolovao.
Inače, njegovo rodno mesto bio je Ustamujića han, na dnu višegradske
čaršije. Tu ima uska sobica bez prozora u kojoj danju gori sveća i u
kojoj se uvek nađu tri-četiri čoveka kojima je kocka preča od svega.
Tu, zatvoreni, u duvanskom dimu i ustajalom vazduhu, zakrvavljenih
očiju, suvih usta i drhtavih ruku, oni sastave često dan i noć, služeći
svojoj strasti, kao mučenici. U tom sobičku je Milan proveo dobar deo
svoje mladosti i ostavio dobar deo svoje snage i svog imetka.
Nije mu bilo mnogo više od trideset godina kad se sa njim desila nagla
i za većinu sveta neobjašnjiva promena, koja ga je zauvek izlečila od
njegove teške strasti, ali u isto vreme izmenila njegov život i potpuno
ga preobrazila.
Jedne jeseni, ima od tada oko četrnaest godina, naišao u han neki
stranac. Ni star ni mlad, ni ružan ni lep, srednjih godina i srednjeg
stasa, ćutljiv a osmejkuje se samo očima. Poslovan čovek koji je sav
usredsređen na stvar zbog koje je došao. Zanoćio tu i sa sumrakom
naišao u onaj sobičak u kome su još od posle podne bili zatvoreni
kockari. Primili su ga sa nepoverenjem, ali se držao tako tiho i
skromno da nisu ni primetili kad je i on počeo da stavlja omanje uloge
na kartu. Više je gubio no dobivao, mrštio se zbunjeno i nesigurnom
rukom vadio srebrn novac iz unutrašnjih džepova. Pošto je izgubio
dosta, morali su da mu daju karte da i on podeli. Delio je najpre sporo
i oprezno pa zatim sve življe i slobodnije. Igrao je bez uzbuđenja ali
smelo i do kraja. Gomila srebrnog novca rasla je pred njim. Igrači
počeše da izostaju. Jedan ponudi zlatan lanac na kartu, ali stranac to
hladno odbi izjavljujući da samo u novac igra.
Oko jacije igra se prekide, jer niko nije više imao gotova novca pri
sebi. Milan Glasinčanin je bio poslednji, ali najposle i on se morao
povući. Stranac se učtivo oprostio i otišao u svoju sobu.
Sutradan se igralo ponovo. I opet je stranac naizmence gubio i
dobivao, uvek više dobivajući nego gubeći, tako da su i opet kasabalije
ostale bez gotovine. Gledali su mu na ruke i u rukave, posmatrali ga
sa svih strana, donosili nove karte i menjali mesta na sećiji ali ništa
nije pomagalo. Igrali su prostu i zloglasnu igru otuzbir (trideset i
jedan), koju su svi poznavali od detinjstva, ali način strančevog igranja
nisu mogli da uhvate. Čas je vukao na dvadeset i devet, pa i na
trideset, a čas je ostajao na dvadeset i pet. Primao je svaki ulog,
najmanji kao i najveći, prelazio je preko sitnih nepravilnosti pojedinih
igrača kao da ih ne primećuje, ali je veće otklanjao hladno i bez
mnogo reči.
Milana Glasinčanina je mučilo i dražilo prisustvo ovog stranca u hanu.
Tih dana se inače osećao loman i grozničav. Zaricao se da neće više
igrati, pa opet je dolazio i gubio sve do poslednje pare i vraćao se kući,
pun jeda i srama. četvrte ili pete večeri pođe mu za rukom da se
savlada i ostane kod kuće. Bio je pripremio novac i obukao se, ali ipak
ostade pri prvoj odluci. Glava mu je bila teška i dah nemiran. Večerao
je brzo, nadvoje-natroje, i ne znajući šta jede. Posle je nekoliko puta
izlazio pred kuću, pušio, šetao i posmatrao dole pod sobom zamrlu
kasabu u svetloj jesenjoj noći. Šetajući tako dugo, ugleda odjednom
nejasan lik kako ide drumom, skreće i zastaje pored njegove ograde.
— Dobro veče, komšija! — viknu nepoznati. Po glasu poznade: bio je
stranac iz hana. Čovek je očigledno došao zbog njega i želeo da
razgovara. Milan se primače ogradi.
— Ti ne dođe večeras u han? — pitao je stranac mirno i hladno, kao
uzgred.
— Nisam nešto oran danas. Tamo su ostali igrači.
— Nema više nikoga. Svi se razišli prije vremena. Nego ajde da
okrenemo nas dvojica.
— Dockan je, bogami, a i nema se gdje.
— Sješćemo dolje na kapiju. Sad će mjesec izgrijati.
— Ama nije mu vrijeme, — brani se Milan, a usta mu došla kao
drvena, i reči kao tuđe.
Stranac je stajao dalje i čekao, kao da i ne pomišlja da bi moglo
drukčije nego što on kaže.
I zaista, Milan otključa vratnice na bašti i krenu sa čovekom, iako se i
rečima i mislima i poslednjim naporima volje otimao toj tihoj sili koja
ga je vukla a kojoj se nije mogao oteti, ma koliko da ga je vređala i
izazivala u njemu otpor i odvratnost prema strancu.
Spustiše se brzo niz Okolišta. Krupan i već načet mesec zaista se digao
iza Staniševca. Most je izgledao beskrajan i nestvaran, jer mu se
krajevi gube u mlečnoj magli a stubovi pri dnu tonu u tami; jedna
strana svakog stuba i luka jarko je osvetljena, a druga u potpunoj
senci; te obasjane i tamne površine lome se i seku u oštrim crtama
tako da ceo most liči na čudnu arabesku nastalu u trenutnoj igri
svetlosti i mraka.
Na kapiji nije bilo žive duše. Sedoše. Stranac izvadi karte. Milan zausti
još jednom da kaže kako je nezgodno, kako se ne razabiru dobro karte
i ne raspoznaje novac, ali stranac se nije više obazirao na njega.
Otpoče igra.
Ispočetka su još govorili poneku reč, ali kako je igra rasla, zaćutaše
potpuno. Samo savijaju cigare i pale jednu o drugu. Karte pređoše
nekoliko puta iz jednih ruku u druge, ali se na kraju ustališe kod
stranca. Novac je bezglasno padao na kamen po kome se hvatala
tanka rosa. Nastupio je onaj trenutak koji je Milan dobro poznavao,
kad stranac vuče na dvadeset i devet dvojku i na trideset keca. Njemu
se steglo grlo potpuno i zamaglio pogled. A strančevo lice na mesečini
još mirnije nego obično. Za nepun sat Milan je ostao bez novaca.
Stranac mu je predložio da ode do kuće i uzme, a on će ga pratiti.
Otišli su i vratili se, i nastavili igru. Milan je igrao kao nem i slep;
mišlju je pogađao kartu i znakovima kazivao šta hoće. Uopšte, kao da
su karte između njih dvojice postale sporedne i samo kao povod za
očajničko rvanje bez predaha. Kad je opet ostao bez novca, stranac
mu je naredio da ide kući i donese, a on je ostao na kapiji pušeći. Nije
smatrao za potrebno da ga prati, jer više nije moglo biti ni pomisli da
bi Milan mogao ne poslušati ili prevariti i ostati kod kuće. I Milan je
poslušao, bez pogovora otišao i pokorno se vratio. Tada se sreća naglo
okrenula. Milan je povratio gubitak. Od uzbuđenja mu se još više
stegao onaj čvor u grlu. Stranac je stao da podvostručava ulog, pa
potrostručava. Igra je bivala sve brža i sve oštrija. Između njih je
siktala karta i tkala para u srebru i zlatu. Obojica su ćutali. Milan je
samo uzbuđen disao, znojeći se i hladeći, naizmence, u blagoj noći, na
mesečini. Igrao je, delio i pokrivao, ali ne što mu se igra nego što
mora. Osećao je da mu ovaj stranac izvlači ne samo novac, dukat po
dukat, nego i srž iz kostiju i krv iz damara, kap po kap, i da ga
napuštaju snaga i volja sa svakim novim gubitkom. S vremena na
vreme bi pogledao ispod oka svog protivnika u igri. Očekivao je da će
ugledati satansko lice sa iskeženim zubima i sa očima kao žeravica, ali
naprotiv, pred njim je stalno stajao strančev obični lik, sa napregnutim
izrazom čoveka koji radi svoj svakidašnji posao, koji žuri da svrši što
je započeo, i kome i samom nije lako ni prijatno.
Ubrzo, Milan je opet izgubio svu gotovinu. Tada stranac predloži da
igraju za mat, pa za zemlju i imanje.
— Četiri zdrave madžarije mećem, a ti dorata sa sedlom. Je l' ti pravo?
— Jeste.
Tako je otišao dorat a za njim još dva tovarna konja, pa krave i telad.
Kao brižan i pribran trgovac, stranac je nabrajao sve po imenu stoku iz
Milanove štale i tačno procenjivao svaku glavu, kao da je rođen i
odrastao u toj kući.
— Evo jedanaest dukata za onu tvoju njivu zvanu salkuša! Je li riječ?
— Riječ!
Stranac je d
Izgledalo je neverovatno da tri dvojke iziđu gotovo jedna za drugom
pa ipak je bilo tako. Na izvrnutoj karti Milan ugleda svoju njivu, onako
pooranu kakva je u proleće kad je najlepša. Zakovitlaše se brazde oko
njega kao u nesvestici, ali ga strančev mirni glas dozva sebi.
— Otuz bir! Njiva je moja.
Došle su na red druge njive, pa obe kuće, pa hrastov gaj u Osojnici. U
proceni su se redovno slagali. Ponekad bi Milan dobio i prigrabio
dukate. Nada bi blesnula kao zlato, ali posle dve-tri nesrećne »ruke«
on je ostajao bez novaca i ulagao opet imanje.
Kad je igra kao bujica sve odnela, oba igrača zastadoše za trenutak,
ne da predahnu, jer toga su se obojica, izgleda, bojala, nego da
razmisle u što bi mogli dalje da igraju. Stranac je bio sabran, sa
izgledom brižnog poslenika koji se odmara posle prve polovine posla
ali kome se žuri da pređe na drugu. Milan je ukočen, sav ostudenio;
srce mu bije u ušima i kameno sedište pod njim raste i tone. Tada
stranac progovori onim svojim jednoličnim, dosadnim glasom, malo
kroz nos.
— Znaš šta je, prijatelju? Da okrenemo još jednom, ali sve za sve. Ja
dajem sve što sam večeras dobio, a ti život. Ako dobiješ, sve je opet
tvoje kao što je i bilo, pare, mal i zemlja. Ako izgubiš, ti skači s kapije
u Drinu.
I to je govorio isto onako suvo i poslovno kao i sve ostalo, kao da se
radi o najobičnijoj pogodbi između dvojice kockara, ogrezlih u igri.
Ovo je došlo da se duša gubi ili spasava, pomisli Milan i učini napor da
se digne, da se otme tome nerazumljivom vrtlogu koji je sve odneo pa
sada evo, vuče i njega neodoljivom snagom u sebe, ali ga čovek
jednim jedinim pogledom vrati na njegovo mesto. I kao da igraju u
hanu, sa ulogom od tri-četiri groša, on pognu glavu i pruži ruku.
Presekoše obojica. U stranca je četvorka a u Milana desetka. Na njemu
je bilo da podeli. To ga ispuni nadom. Delio je, a stranac je tražio sve
nove karte.
— Još! Još! Još!
Pet karata je izvukao čovek i tek onda rekao: dosta! Sad je vukao
Milan. Kad je došao do dvadeset i osam, zastao je jedan tren oka,
pogledao skupljene karte strančeve i njegovo zagonetno lice. Ni
naslutiti se nije moglo na koliko je stao, ali je bilo vrlo verovatno, da
ima više od dvadeset i osam; prvo, jer on večeras na niskim brojevima
ne ostaje i drugo, jer ima pet karata. I sabravši poslednju snagu, Milan
okrenu još jednu kartu. Bila je četvorka. Dakle: trideset i dva, i tropa.
Gledao je, ali nije mogao očima da veruje. Izgledalo mu je nemoguće
da se tako sve odjednom gubi. Od nožnih prsta do temena nešto
vatreno i šumno prostruja kroz njega. Sve mu odjednom postade
jasno: i šta je vrednost života, i šta je čovek i šta njegova prokleta i
neobjašnjena strast da se igra sa svojim i sa tuđim, sa samim sobom i
sa svim oko sebe. Sve je jasno i belodano kao da je svanulo i kao da
je sanjao da je igrao i izgubio, ali sve je u isto vreme istinito,
neopozivo i nepopravljivo. Htede nešto da zausti, da jaukne, da
pozove nekog u pomoć, bar uzdahom jednim, ali nije nalazio ni toliko
snage u sebi.
Pored njega stranac je čekao.
I tada, odjednom, zakukurika petao negde na obali, tanko i glasovito,
jednom, pa odmah i drugi put. Bio je tako blizu da se čulo kako lupa
krilima. U isti mah poleteše rasturene karte, kao na vetru, prosu se i
rasturi novac, zaljulja se cela kapija iz temelja. Milan zatvori oči od
straha i pomisli da je došao poslednji čas. Kad je ponovo otvorio oči
video je da je sam. Njegov protivnik u igri prsnuo je kao mehur od
sapunice i sa njim je nestalo i karata i novca sa kamene ploče.
Krnj mesec, narandžaste boje, plivao je u dnu vidika. Dizao se
prohladan vetar. Šum vode u dubini postao je glasniji. Milan je opipao
pažljivo kamen na kome sedi, nastojeći da se pribere i razazna gde je i
šta je to sa njim, zatim se teško digao i kao na tuđim nogama krenuo
kući na Okolišta.
Ječeći i posrćući jedva je stigao do pred kuću, tu je pao kao ranjenik,
udarivši tupo telom o vrata. Probuđeni ukućani su ga uneli u postelju.
Dva meseca je ležao u groznici i u bunilu. Mislili su da neće moći
ostati. Pop Nikola je dolazio i sveštao mu masla. Pa ipak je došao sebi i
pridigao se, ali kao drugi čovek. To je sada bio starac pre vremena i
osobenjak koji živi povučeno, govori malo i ne druži se s ljudima više
nego što mora. Na licu, koje ne poznaje osmejka, stalan izraz bolne,
napregnute pažnje. Gleda samo svoju kuću i ide za svojim poslom, kao
da nikad nije znao ni za društvo ni za karte.
Još dok je bolovao ispričao je pop-Nikoli sve što mu se desilo one noći
na kapiji, a docnije je kazao stvar još dvojici dobrih prijatelja, jer je
osećao da sa tom tajnom na duši ne bi mogao živeti. Svet je nešto
načuo i, kao da je malo ono što je uistinu bilo, još nadodao i iskitio
celu priču, a zatim je, kao što svet obično radi, skrenuo pažnju na
drugu nečiju sudbinu i zaboravio Milana i njegov doživljaj. Tako ovo
što je ostalo od nekadašnjeg Milana Glasinčanina živi, radi i kreće se
među kasabalijama. Mlađi naraštaj ga zna samo ovakvog kakav je
sada i ne sluti da je ikad bio drugačiji. I on sam kao da je sve
zaboravio. I kad, silazeći od kuće u kasabu, prelazi most teškim i
sporim korakom mesečara, on prolazi mimo kapije bez najmanjeg
uzbuđenja, čak i bez sećanja. Ne dolazi mu ni u pamet da bi ta sofa sa
belim kamenim sedištima i bezbrižnim svetom mogla imati neke veze
sa onim strašnim mestom, negde na kraju zemlje, na kome je jedne
noći igrao svoju poslednju igru, stavljajući na varljivu kartu sve što
ima, i sebe sama i svoj život na obadva sveta.
Uopšte, Milan se često pitao da li ceo onaj noćni doživljaj na kapiji nije
bio samo san koji je on snivao dok je ležao onesvešćen pred kućnim
vratima, samo posledica a ne uzrok njegove bolesti. Pravo govoreći, i
pop Nikola i ona dvojica prijatelja kojima se poverio bili su više skloni
da celu Milanovu priču smatraju tlapnjom, maštanijom, koja mu se
prividela u groznici. Jer, u stvari, niko od njih ne veruje da đavo igra
otuzbir i izvodi na kapiju onoga koga hoće da upropasti. Ali naši su
doživljaji često tako zamršeni i teški da nije čudo što ih ljudi pravdaju
učešćem samog Satane, nastojeći tako da ih objasne ili bar učine lakše
podnošljivim.
Sad, kako bilo da bilo, sa đavolom ili bez njegove pomoći, na snu ili u
istini, sigurno je da se Milan Glasinčanin, pošto je prekonoć izgubio
zdravlje i mladost i silan novac, kao čudom oslobodio zauvek svoje
strasti. I ne samo to. Na priču Milana Glasinčanina nadovezuje se priča
o još jednoj drugoj sudbini, a i njen konac polazi od kapije.
Sutradan posle one noći kad je Milan Glasinčanin (u snu ili na javi)
igrao strašnu i poslednju igru na kapiji, svanuo je sunčan jesenji dan.
Bila je subota. Kao uvek subotom, na kapiji su se iskupljali višegradski
Jevreji, trgovci, sa muškom decom. Dokoni i svečani, u atlasli
čakširama i čohali džemadanima, sa zagasitocrvenim, plitkim fesovima
na glavi, oni su strogo svetkovali dan gospodnji šetajući pored reke
kao da nekog traže u njoj. Ali najviše su sedeli na kapiji, vodili glasne i
žive razgovore na španskom jeziku, izgovarajući samo psovke srpski.
Među prvima je toga jutra stigao na kapiju Bukus Gaon, najstariji sin
pobožnog, čestitog i siromašnog berberina Avrama Gaona. Bilo mu je
šesnaest godina a još nije bio našao stalan posao ni određeno zvanje.
Mladić je, mimo sve Gaone, imao neki lud vetar u glavi, koji mu nikako
nije dao da se urazumi i smiri na jednom zanatu i koji ga je gonio da
svuda i u svemu traži nešto više i lepše za sebe. Kad je hteo da sedne,
pogledao je da li je čisto kameno sedište. Tako je u sastavku između
dve ploče ugledao tanku prugu žuta sjaja. To je bio blesak zlata, tako
drag ljudskim očima. Pogledao je bolje. Nije moglo biti sumnje: tu je
zapao odnekud dukat. Mladić se okrenu oko sebe, gledajući da li ga ko
ne posmatra i tražeći nešto čime bi mogao iščačkati dukat, koji mu se
osmehivao iz kamenog šipila. Ali odmah se seti da je subota i da bi bilo
zazor i grehota ma kakav posao raditi. Uzbuđen i zbunjen, seo je na to
mesto i nije se dizao sa njega sve do podne. A kad je bilo vreme ručku
i kad su se svi Jevreji, stari i mladi, razišli kućama, on je našao deblju
ječmenu slamku i zaboravljajući greh i praznik oprezno izgurao dukat
između ploča. Bila je zdrava madžarija, tanka i gotovo bez težine kao
sitan, suv list. Zadocnio je na ručak. I kad je seo za oskudnu sofru za
kojom je bilo njih trinaestero (jedanaestero dece i otac i majka), nije
ni slušao kako ga otac grdi i naziva dangubom i neradnikom koji ni na
gotov ručak ne može na vreme da stigne. U ušima mu je šumelo i pred
očima bleštalo. Pred njim su se otvarali dani neslućene raskoši o kojoj
je uvek maštao. Činilo mu se da u džepu nosi sunce.
Sa tim dukatom Bukus je bez mnogo razmišljanja otišao sutra u
Ustamujića han, uvukao se u onaj sobičak gde se gotovo u svako doba
dana i noći okreće karta. O tome je uvek snivao, ali nikad nije imao
toliko novca da bi smeo da uđe i okuša sreću. Sad je mogao da ostvari
taj san.
Tu je proveo nekoliko bolnih i uzbudljivih sati. Najpre su ga svi
dočekali sa prezirom i nepoverenjem. Kad su videli da menja
madžariju, pomislili su odmah da je pokrao nekoga, ali su pristali da
prime i njegov ulog. (Jer, kad bi igrači ispitivali poreklo svačijeg novca,
ne bi se igra mogla nikad ni sastaviti.) Ali tada je nastala za početnika
nova muka. Kad bi dobivao, udarala mu je krv u glavu i pogled mu se
maglio od znoja i vreline. A kad bi naišao veći gubitak, činilo mu se da
mu dah staje i srce zamire. Ali posle svih tih muka od kojih je svaka
izgledala kao bezizlazna, te večeri je ipak izišao iz hana sa četiri
dukata u džepu. Pa iako je, od uzbuđenja, bio sav slomljen i u groznici,
kao da su ga vatrenim prućem šibali, išao je uspravno i gordo. Pred
užarenim pogledom otvarali su mu se daleki i sjajni vidici koji su
zasenjivali njegovu porodičnu bedu i brisali celu ovu kasabu iz temelja.
Išao je kao opijen, svečanim korakom. Prvi put u životu osećao je ne
samo blesak i zvuk nego i težinu zlata.
Još te iste jeseni Bukus je, iako mlad i zelen, postao skitnica i kockar
od zanata i napustio roditeljsku kuću. Stari Gaon je kopneo od sramote
i žalosti za prvencem sinom, a sva jevrejska opština je osećala tu
nesreću kao svoju. Posle je napustio kasabu i otišao u svet za svojom
zlom kockarskom sudbinom. I nikad se više, evo ima četrnaest godina,
nije čulo o njemu. To je od njega učinio, kaže se, »đavolji dukat« koji
je našao na kapiji i iščačkao ga u subotnji dan.
Nastupala je četvrta godina okupacije. Izgledalo je kao da se sve
prilično smirilo i »uhodalo«. Ako se i ne vraća nepovratna »slatka
tišina« turskih vremena, ono bar počinje da se ustaljuje red po novim
shvatanjima. Ali tada se ponovo uzmuti u zemlji, iznenada stiže nova
vojska u kasabu, i opet se pojavi straža na kapiji. Do toga je došlo na
ovaj način.
Nova vlast je te godine počela sa regrutacijom u Bosni i Hercegovini.
To je izazvalo živu uzbunu u narodu, naročito među Turcima. Oni su
pre pedeset godina, kad je Sultan uveo prvi nizam, redovnu vojsku na
evropski način odevenu, vežbanu i opremljenu, digli bunu i vodili
čitave male ali krvave ratove, jer nisu hteli da obuku kaursko odelo i
meću na sebe kaiše koji su se ukrštali na grudima i tako stvarali mrski
simbol krsta. A sad su morali da obuku to isto omraženo »tijesno
odijelo« i to još u službi tuđeg cara druge vere.
Još odmah prve godine posle okupacije, kad su vlasti počele da vrše
numerisanje domova i popis stanovništva, kod turskog sveta su te
mere izazvale nepoverenje i probudile neodređene, ali duboke bojazni.
Kao uvek u takvim prilikama, najugledniji i najučeniji među
kasabalijskim Turcima sastali su se tada neprimetno da se dogovore o
značenju tih mera i držanju koje treba prema njima zauzeti.
Jednog majskog dana našli su se na kapiji, kao slučajno, ti »prvi ljudi«
i zauzeli sva mesta na sofi. Pijući mirno kafu i gledajući preda se, oni
su gotovo šapatom govorili o novim sumnjivim merama vlasti. Svi su
bili nezadovoljni zbog tih novih mera. One su po svojoj prirodi bile
protivne svima njihovim shvatanjima i navikama, jer je svaki od njih
osećao kao izlišno i nerazumljivo poniženje to mešanje vlasti u
njegove lične stvari i njegov porodični život. Ali niko nije znao da
protumači pravi smisao toga popisa ni da kaže na koji način bi mu se
trebalo odupreti. Među njima je sedeo i Alihodža, koji je inače retko
dolazio na kapiju, jer ga uvek bolno zasvrbi desno uho samo kad
ugleda one kamenite basamake koji vode na sofu.
Višegradski muderis Huseinaga, čovek književan i pričalo, tumačio je,
kao najpozvaniji, šta bi moglo da znači ovo obeležavanje kuća
brojevima i popis dece i odraslih.
— To je kaurski običaj, kako mi se čini, oduvijek. Ima tridesetak
godina, ako nema i više, bio je u Travniku vezir Tahirpaša Stambolija.
Bio je poturčenjak, ali neiskren i munafik, ostao u duši vlah ko što je i
bio. Pričali su ljudi da je pored sebe imao zvonce pa kad zove koga od
momaka, on kuca u ono zvonce ko vlaški pop, sve dok se onaj ne
odazove. E, taj je Tahir-paša prvi stao da broji kuće po Travniku i da
na svaku udara tahtu sa brojem. (Zato su ga i prozvali »tahtar«.) Ali
narod se pobuni pa pokupi sve one tahte sa kuća, snese ih na jedno
mesto i zapali. Krv je htela zbog toga da padne. Ali, srećom, to se čulo
u Stambolu, te ga digoše sa Bosne. Trag mu se zameo! E sad, ovo je
nešto na tu ruku. Hoće Švabo da ima tefter od svega pa i od naših
glava.
Svi su gledali preda se slušajući muderisa, koji je bio poznat po tome
što je više voleo da nadugačko priča tuđa sećanja nego da jasno i
kratko kaže svoje mišljenje o onome što se danas dešava.
Kao uvek, Alihodža prvi izgubi strpljenje.
— Nije ovo Švabi u vjeri, muderis efendija nego u računu. Ne igraju se
oni i ne dangube ni kad spavaju, nego gledaju svoj poso. To se sada
još ne vidi, ali će se viditi za koji mjesec ili za godinu. Jer, pravo je
govorio rahmetli Šemsibeg Branković: »Švapski su lagumi na dugu
fitilju!« Ovo brojenje kuća i ljudi, kako ja hesapim, ili mu treba za neki
nov namet ili misli da kupi ljude na kuluk ili na vojsku. A more biti i za
jedno i za drugo. I, ako mene pitate šta treba da činimo, ja ovako
mislim. Da dižemo odmah bunu, mi za to vojska nismo. To i Bog vidi i
ljudi znaju. Ali ne moramo ni da poslušamo sve što nam se naređuje.
Niko ne treba ni da pamti njihove brojeve ni da kazuje godine, pa neka
oni pogađaju kad se ko rodio. A ako baš zabrazde, pa dirnu u čeljad i u
obraz, da ne damo, i da se branimo, pa šta nam od Boga suđeno bude.
Još su dugo razgovarali o tim neprijatnim merama vlasti, ali uglavnom
je ostalo na onome što je Alihodža rekao: na pasivnom otporu. Ljudi
su krili godine ili davali pogrešne podatke, izvinjavajući se svojom
nepismenošću. A već za žene nije smeo niko ni da pita, jer bi to
smatrali krvavom uvredom. Table sa kućnim brojevima prikrivali su,
pored svih uputstava i pretnja vlasti, na nevidljivim mestima ili
naopačke. Ili bi odmah krečili kuću i, kao slučajno, krečom premazali i
kućni broj.
Videći da je otpor dubok i iskren, iako prikriven, vlasti su gledale kroz
prste, izbegavale strogu primenu zakona sa svima posledicama i
sukobe koji bi u tom slučaju neminovno nastali.
Prošle su od toga vremena dve godine. Ona uznemirenost oko popisa
već se bila i zaboravila, kad zaista otpoče regrutovanje mladića, bez
razlike na veru i stalež. U istočnoj Hercegovini izbio je tada otvoren
ustanak u kom su ovog puta učestvovali pored Turaka i Srbi. Vođi
pobunjenog naroda tražili su veze sa inostranstvom, naročito sa
Turskom, tvrdeći da je okupatorska vlast prekoračila ovlašćenja koja
su joj dana na Berlinskom kongresu i da nema prava da vrši
regrutaciju u okupiranim oblastima koje su još pod turskim
suverenitetom. U Bosni nije bilo organizovanog otpora, ali preko Foče i
Goražda ustanak je dopirao do u blizinu višegradskog kotara. Pojedini
odmetnici ili manji ostaci razbijenih odreda nastojali su da se sklone u
Sandžak ili u Srbiju, prelazeći preko višegradskog mosta. Kao uvek u
ovakvim prilikama, pored ustanka počela je da cveta i hajdučija.
Tada se, posle toliko godina, ustali opet straža na kapiji. Iako je bila
zima i zapao dubok sneg, na kapiji su danju i noću stražila dva
žandarma. Oni su zaustavljali nepoznate i sumnjive prolaznike,
ispitivali ih i pregledavali.
Već posle dve nedelje u kasabu je stigao odred štrajfkora i smenio
žandarme na kapiji. »Streifkorps« je organizovan čim je ustanak u
Hercegovini počeo da uzima ozbiljnije razmere. To su bili borbeni i
pokretni odredi, izabrani i opremljeni za akciju na teškom terenu,
sastavljeni od dobro plaćenih dobrovoljaca. U njima je bilo ljudi koji su
došli kao vojnici prvog poziva sa okupacionim trupama pa nisu hteli da
se vraćaju, nego ostali da služe u štrajfkoru. Bilo je takvih koji su iz
žandarmerije prikomandovani novom pokretnom odredu. I na kraju,
bio je izveštan broj domaćih ljudi koji su služili kao poverenici i
kalauzi.
Cele te zime, koja nije bila ni laka ni kratka, straža od dvojice
štrajfkora čuvala je kapiju. Obično je bio jedan stranac i jedan domaći.
Oni nisu sagradili čardak, kao Turci nekad, za Karađorđeve bune u
Srbiji. Nije bilo ni ubijanja ni sečenja glava. Pa ipak je i ovoga puta,
kao uvek kad se kapija zatvori, bilo neobičnih događaja, koji su ostavili
traga u kasabi. Jer, teška vremena ne mogu proći bez nečije nesreće.
Među štrajfkorima koji su se smenjivali na kapiji bio je jedan mlad
čovek, Rus iz istočne Galicije, po imenu Gregor Fedun. Taj mladić u
dvadeset i trećoj godini bio je džinovskog rasta i detinje duše, snažan
kao medved i stidljiv kao devojka. Bio je na odsluženju roka kad je
njegov puk upućen u Bosnu. Učestvovao je u bojevima kod Maglaja i
na Glasincu. Zatim je proveo godinu i po u raznim garnizonima istočne
Bosne. A kad je došlo vreme da bude oslobođen, bilo mu je teško da
se vrati u svoju galičku varoš Kolomeju, i u očinsku kuću sa mnogo
dece a malo svega ostaloga. Bio je već u Pešti, u svom kadru, kad je
objavljen poziv za dobrovoljni upis u štrajfkore. Kao vojnik koji je
upoznao Bosnu u višemesečnim borbama Fedun je primljen odmah. I
on se iskreno obradovao pri pomisli da će ponovo videti bosanske
proplanke i varošice u kojima je proživeo i teških i veselih dana, a za
koje su ga sada vezivala sećanja u kojima su oni teški dani lepše i
življe sjali od veselih. Topio se od miline i nadimao od ponosa
zamišljajući lica roditelja, braće i sestara kad prime prve srebrne
forinte koje će im on poslati od obilne štrajfkorske plate. I povrh svega
toga imao je sreću da je upućen ne u istočnu Hercegovinu, gde su
borbe sa ustanicima bile zamorne, često i vrlo opasne, nego u kasabu
na Drini, gde se sav posao sastojao u patroliranju i stražarenju.
Tu je proveo zimu, često satima tapkajući i hučući u prste na kapiji, za
mraznih, vedrih noći kad kamen puca od studeni i kad nebo ubledi nad
kasabom i od krupnih jesenjih zvezda postanu sitne i zle svećice. Tu je
dočekao i proleće i primetio mu prve znake na kapiji: ono teško i
muklo pucanje leda na Drini, koje čovek negde u utrobi oseti, i onaj
potmuli huk nekog novog vetra koji po svu noć huji po golim šumama
stešnjenih planina više mosta.
Mladić je stražio, kad je dolazila njegova reda, osećajući kako proleće,
koje se javlja kroz zemlju i vodu, ulazi polagano u njega, plavi mu i
zbunjuje sva čula, zanosi i mrsi misli. Stražio je i pevušio sve
maloruske pesme koje se u njegovom kraju pevaju. Uz pesmu,
izgledalo mu je sa svakim prolećnim danom sve više kao da nekoga
čeka na tom izloženom i vetrovitom mestu.
Početkom marta meseca komanda je uputila opomenu odredu koji
čuva stražu na mostu da udvostruči pažnju, jer, prema pouzdanim
obaveštenjima, poznati hajduk Jakov Čekrlija prebacio se iz
Hercegovine u Bosnu i sad se krije negde u okolini Višegrada, odakle
će, vrlo verovatno, nastojati da se dokopa srpske ili turske granice.
Štrajfkori koji čuvaju most dobili su i lični opis Čekrlijin, sa
napomenom da je u pitanju hajduk koji je, sitan i neugledan telom, ali
snažan, smeo i neobično lukav, već nekoliko puta uspeo da prevari
patrole koje su ga bile opkolile, i da im izmakne.
I Fedun je prilikom raporta čuo opomenu i primio je ozbiljno kao sva
zvanična saopštenja. Uistinu ona mu je izgledala pomalo i preterana,
jer nije mogao da zamisli kako bi neko uspeo da prođe neopažen preko
onih desetak koraka prostora, koliko iznosi širina mosta. Mirno i bez
brige on je provodio po nekoliko dnevnih i noćnih sati na kapiji.
Njegova je pažnja bila zaista udvostručena, ali nije bila zauzeta
pojavom toga Jakova od koga nije bilo ni traga ni glasa, nego onim
bezbrojnim znacima i pojavama kojima se objavljuje proleće na kapiji.
Nije lako usredsrediti pažnju samo na jedan predmet kad su čoveku
dvadeset i tri godine, kad mu telom idu mravci od snage i života i kad
oko njega sa svih strana šumi, blešti, miriše proleće. Sneg se topi u
gudurama, reka je brza a siva kao muklo staklo, vetar koji dolazi sa
severozapada donosi dah snega sa planina i prvih pupova iz doline.
Sve to zanosi i rasejava Feduna koji premerava prostor od jedne
terase do druge ili, ako straži noću, nasloni se na zid i pevuši sa
vetrom svoje maloruske pesme. A danju kao i noću ne ostavlja ga
osećanje da nekog čeka, osećanje koje je i mučno i slatko i koje kao
da nalazi potvrde u svemu što se dešava na vodi, zemlji i nebu.
Jednog dana, nekako u vreme ručka, prošla je pored straže jedna
turska devojčica. Bila je u onim godinama kad se turske devojke još
ne kriju, ali ne idu više ni potpuno otkrivene nego se ogrću tankom
velikom boščom koji im zaklanja celo telo, ruke i kosu, podbradak i
čelo, ali ostavlja još nepokriven jedan deo lica: oči, nos, usta i obraze.
To je ono kratko vreme između detinjstva i devojaštva, kad
muslimanska devojka čedno i radosno pokazuje draž još detinjastog a
već ženstvenog lica koje će možda već sutra pokriti feredža zauvek.
Žive duše nije bilo na kapiji. Sa Fedunom je stražio neki Stevan iz
Prače, jedan od seljaka štrajfkora. Taj čovek u godinama, kome rakija
nije mrska, dremuckao je, sedeći nepropisno na kamenoj sofi.
Fedun je oprezno i bojažljivo pogledao devojčicu. Oko nje se savijala
šarena bošča, talasajući se i trepćući na suncu kao živa, sa zamasima
vetra i u ritmu devojačkog hoda. Mirno i lepo lice, čvrsto i usko
uokvireno zategnutom tkaninom bošče. Oči oborene, ali uzdrhtale.
Takva je prošla pored njega i zamakla preko mosta u čaršiju.
Mladić je življe krstario od jedne terase do druge i pogledao stalno ka
pijacu. Sad mu se činilo da ima zaista koga da čeka. Posle pola sata —
još je na mostu vladalo ono podnevno zatišje — turska devojčica
vratila se iz čaršije i prošla opet pored zbunjenog mladića. Sad je
pogledao malo duže i smelije, i što je najčudnije, pogledala je i ona
njega, kratkim ali slobodnim pogledom, iskosa, malo nasmejano, malo
lukavo, ali onim vedrim lukavstvom kojim deca nadmudruju jedno
drugo u igri. I opet je odlelujala, idući polagano, a odmičući brzo, sa
hiljadu prevoja i pokreta na širokoj bošči u koju je bio uvijen ceo njen
mladi a već snažni lik. Orijentalne šare i žive boje njene bošče još
dugo su se javljale između kuća sa druge obale.
Mladić se tek tada prenuo. Stajao je na istom mestu i u istom stavu u
kom je bio u trenutku kad je prošla pored njega. Trgnuvši se, opipao
je pušku, ogledao se oko sebe sa osećanjem čoveka koji je nešto
propustio. Na varijivom martovskom suncu dremao je Stevan. Mladiću
se učini da su obojica u nekoj krivici i da je vod vojske mogao pored
njih proći za ovo vreme za koje ni sam ne bi mogao da odredi ni koliko
je po dužini trajanja ni kakvo je po značenju koje ima za njega i za
ostali svet. Zastidevši se, on sa preteranom revnošću probudi Stevana,
i obojica nastaviše da straže do smene.
Celog toga dana i u časovima odmora i za vreme stražarenja turska
devojčica je prošla kao priviđenje bezbroj puta kroz njegovu svest. A
sutradan, opet oko podne, kad je na mostu i na pijaci najmanje sveta,
ona je ponovo stvarno prešla most. Kao u nekoj igri kojoj samo napola
poznaje pravila, Fedun je opet pogledao to lice uramljeno šarenim
tkivom. Sve je bilo isto kao i juče. Samo su pogledi bili duži, osmejci
življi i smeliji. Kao da na svoj način učestvuje u igri, Stevan je opet
dremao na kamenoj klupi, a posle će se, kao obično, kleti da nije
spavao i da ni noću, u postelji, ne može da trene. Na povratku,
devojčica gotovo zastade, gledajući pravo u oči štrajfkoru, i on joj
dobaci dve reči, nejasne i beznačajne, osećajući pri tom kako ga noge
izdaju od uzbuđenja, i zaboravljajući potpuno mesto na kome je.
To su one velike smelosti koje činimo samo u snovima. Kad se devojka
opet izgubila na drugoj obali, mladić je zadrhtao od straha. Bilo je
neverovatno da se turska devojka usudi da pogleda švapskog vojnika.
Takva nečuvena i nepazamćena stvar može da se desi samo u
snovima, u snovima ili u proleće na kapiji. Zatim, on je dobro znao da
ništa u ovoj zemlji i u njegovom položaju nije tako zazorno i toliko
opasno kao dirnuti muslimansku ženu. O tome su im govorili i u vojsci
i sada u štrajfkoru. Kazne su za takve smelosti bile teške. A bilo ih je
koji su glavom platili od samih uvređenih i razbesnelih Turaka. Sve je
on to znao i najiskrenije želeo da se drži reda i naredaba, pa ipak radio
je protivno. Nesreća nesrećnih ljudi i jeste u tome što za njih stvari
koje su inače nemoguće i zabranjene postanu, za trenutak, dostižne i
lake, ili bar tako izgledaju, a kad se jednom trajno usele u, njihove
želje, one se pokažu opet kao ono što jesu: nedostupne i zabranjene,
sa svima posledicama koje to ima po one koji za njima ipak posegnu.
I trećeg dana oko podne turska devojka je naišla. I kao što se u
snovima sve podešava prema čovekovoj želji, kao jedinoj stvarnosti
koja podređuje sebi sve ostalo, Stevan je i opet dremuckao, uveren i
spreman uvek da drugog uverava da ni oka stisnuo nije; na kapiji
nikog od prolaznika. Mladić je i opet progovorio, promucao nekoliko
reči, a devojka je usporila korak i odgovorila mu nešto isto tako
nejasno i bojažljivo.
Ta se opasna i neverovatna igra nastavila. Četvrtog dana je devojka u
prolazu, vrebajući opet trenutak kad nema nikog na kapiji, upitala
šapatom usplamtelog mladića kad je njegova iduća reda na straži.
Kazao joj je da će biti ponovo sa prvim sumrakom, oko akšama na
kapiji.
— Dovešću moju staru nenu u čaršiju na konak a vratiću se sama, —
šapnula je devojka ne zastajući i ne okrećući glave, ali gledajući ga
onim kosim i rečitim pogledom. A u svakoj od tih običnih reči bilo je
skrivene radosti što će ga ponovo videti.
Šest sati docnije Fedun je opet bio na kapiji sa svojim spavaćim
drugom. Posle kiše, nailazio je prohladan sumrak koji je njemu
izgledao pun obećanja. Prolaznici su bivali sve ređi. Tada se drumom
od Sojnice pojavila turska devojka, uvijena u svoju bošču čije je boje
suton pogasio. Pored nje je išla stara, pogurena turkinja, zabuljena u
tešku crnu feredžu. Išla je gotovo pobauljke, odupirući se desnom
rukom na štap a levom na devojčinu ruku.
Tako su prošle pored Feduna. Devojka je usporavala korak i
podešavala ga prema sporom hodu starice koju je vodila. Oči, koje su
bile uvećane senkama prvog mraka, uprla je sada već smelo i
otvoreno pravo u mladićeve oči kao da ne može da se odvoji od njih.
Kad su zamakle u čaršiju, mladića prođe jeza, i on poče da šeta brzim
koracima od jedne terase do druge, kao da želi da nadoknadi ono što
je propustio. Sa uzbuđenjem koje je ličilo na strah čekao je sada
devojčin povratak. Stevan je kunjao.
Šta će mi kazati u prolazu? mislio je mladić. šta da joj kažem, Možda
će me pozvati da se nađemo negde noću, na skrovitom mestu?
Zadrhta od slasti i uzbudljive opasnosti koja je ležala u toj pomisli.
Prošao je ceo sat tako u čekanju, prošla je i polovina drugoga, a
devojka se nije vraćala. Ali i u tome čekanju je bilo slasti. A slast je
rasla sa mrakom koji je padao. Najposle, umesto devojke ukazala se
smena. Ali ovog puta nisu došla samo dvojica štrajfkora koji treba da
ostanu na straži, nego sa njima i vahtmajster Draženović, lično. Strog
čovek sa crnom kratkom bradom, naredio je nekim zlim i oštrim
glasom Fedunu i Stevanu da čim stignu u kasarnu odu u spavaonicu i
da je ne napuštaju do dalje naredbe. Fedunu je udarila krv u glavu od
pomisli na nejasnu krivicu.
Velika i hladna spavaonica sa dvanaest pravilno poređanih postelja bila
je prazna. Ljudstvo je bilo na večeri ili u varoši. Fedun i Stevan su
čekali zbunjeni i nestrpljivi, premišljajući i uzalud nagađajući zbog
čega ih je vahtmajster ovako strogo i iznenadno zatočio. Posle jednog
sata, kad su prvi vojnici počeli da dolaze na spavanje, upao je
namršten kaplar i pozvao ih glasno i oštro da pođu sa njim. Po svemu
oko sebe osećali su kako strogost prema njima raste i kako sve ovo
zajedno ne sluti na dobro. Čim su ih izveli rastavili su ih i počeli da
saslušavaju odvojeno.
Noć je odmicala. Nailazili su sati kad se i poslednja svetlost u kasabi
gasi, ali prozori na kasarni bili su još jednako osvetljeni. S vremena na
vreme čulo se zvono na kapiji, zveket ključeva i lupa teških vrata.
Ordonansi su dolazili i odlazili, žurili kroz mračnu i zaspalu varoš,
između kasarne i Konaka gde su takođe na prvom spratu gorele
lampe. Već po tim spoljnim znacima moglo se videti da se nešto
neobično dešava u kasabi.
Kad su, oko jedanaest sati, uveli Feduna u ritmajsterovu kancelariju,
njemu se činilo da su dani i nedelje prošle od onoga na kapiji. Na stolu
je gorela metalna petrolejska lampa sa štitom od zelenog porcelana.
Pored nje je sedeo ritmajster Krčmar. Ruke su mu bile osvetljene do
lakata, a gornji deo trupa i glava u senci zelenog štita. Mladić je
poznavao to bledo i puno, gotavo žensko lice, bez brade, sa nevidljivim
sitnim brčićima, sa tamnim podočnjacima koji su oko sivih očiju
stvarali pravilan krug. Toga krupnog i mirnog oficira spore reči i teških
pokreta bojali su se štrajfkori kao vatre. Malo je bilo ljudi koji su mogli
dugo izdržati pogled tih velikih sivih očiju i koji nisu zamuckivali
odgovarajući na njegova pitanja u kojima je svaka reč bila izgovorena
tiho ali odsečno i odvojeno jasno, od prvog do poslednjeg slova, kao u
školi ili na pozornici. Malo podalje od stola stajao je vahtmajster
Draženović. I njemu je cela gornja polovina tela bila u senci, samo
ruke su mu bile jarko osvetljene; opuštene, maljave ruke; na jednoj je
bleštala teška burma od zlata.
Draženović je postavljao pitanja.
— Kažite nam kako ste proveli vreme od pet do sedam sati, dok ste sa
pomoćnim štrajfkorskim službenikom Stevanom Kalacanom bili na
stražarskoj službi, na kapiji?
Fedunu udari krv u glavu. Svaki čovek provodi svoje vreme kako
najbolje može i ume ali niko pri tome ne pomišlja da će docnije morati
odgovarati pred nekim strogim sudom i polagati računa o svemu što je
bilo, sve do najmanje pojedinosti, do najskrovitije misli i do poslednjeg
minuta. Niko, a ponajmanje kad su čoveku dvadeset i tri godine i kad
je to vreme, u proleće, provedeno na kapiji. Šta da odgovori? Na straži
su ta dva sata prošla kao uvek, kao i juče i prekjuče. Ali u ovom
trenutku on ne može da se seti ničega svagdašnjeg i običnog što bi
mogao da kaže. Pred njegovim sećanjem nižu se samo sporedne i
nedozvoljene stvari, koje se svakome dešavaju, ali koje se ne kazuju
starešinama; da je Stevan, po svom običaju, dremao; da je on, Fedun,
izmenjao nekoliko reči sa nepoznatom turskom devojkom; da je zatim,
sa mrakom koji je padao, pevao tiho i zaneseno sve pesme svoga
kraja, očekujući povratak devojke i sa njim nešto uzbudljivo i
neobično. Ah, kako je teško odgovarati, nemoguće sve kazati, a
nezgodno prećutati! A treba se žuriti, jer vreme prolazi i samo
povećava zabunu i nepriliku. I koliko već traje ovo njegovo ćutanje?
— No? — javi se ritmajster. Svi znaju to njegovo »no«, jasno, glatko,
moćno, kao zvuk nekog jakog, složenog i dobro podmazanog
mehanizma.
I Fedun stade da zamuckuje i da se zapliće od samog početka kao
krivac.
Noć je prolazila, ali se lampe nisu gasile ni u kasarni ni u Konaku.
Nizala su se saslušanja, zapisnici i suočenja. Saslušavani su i drugi koji
su toga dana čuvali stražu na kapiji. Pronađeni su i dovedeni i neki od
prolaznika. Ali bilo je očigledno da se krug stezao oko Feduna i
Stevana, a u njihovom saslušavanju oko stare Turkinje koju je provela
jedna devojčica.
Mladiću je izgledalo kao da su se na njega sručile one volšebne i
nerazmrsive odgovornosti iz snova. Pred zoru je suočen sa Stevanom.
Seljak je žmirkao lukavo i govorio izveštačeno, nekim utanjenim
glasom, pozivajući se stalno na to da je on nepismen čovek, seljak, i
zaklanjajući se u svemu za »ovoga gospodina Feduna«, kako je stalno
nazivao u govoru svoga druga sa straže.
Ovako treba odgovarati, mislio je u sebi mladić, kome su creva krčala
od gladi i koji je drhtao od uzbuđenja, iako mu još nije bilo jasno o
čemu je reč i u čemu je upravo taj njegov propust ili krivica. Ali jutro
je donelo potpuno objašnjenje.
Cele te noći okretalo se to neverovatno kolo uokrug, u njegovoj sredini
bio je ritmajster, hladan, neumoljiv; sam nepomičan i nem, on nije
dao nikome da miruje i ćuti. Svojim držanjem i izgledom on i nije ličio
na čoveka, nego na oličenje dužnosti, na strašnog sveštenika pravde,
koji je nepristupačan slabostima i osećanjima, obdaren nezemaljskom
snagom, lišen i samih ljudskih potreba za jelom, snom i odmorom. A
kad je svanulo, Fedun je izveden po drugi put pred ritmajstera. U
kancelariji je pored ritmajstera i Draženovića bio jedan žandarm pod
oružjem i jedno žensko stvorenje koje se mladiću učini na prvi mah
nestvarno. Lampa je bila ugašena. Soba, okrenuta severu, hladna i
sumračna. Mladić je gledao sa čuđenjem kako se zamršeni noćni san
nastavlja i neće ni na dnevnoj svetlosti da izbledi i nestane.
— Je li ovo taj koji je bio na straži? — pitao je Draženović ženu.
Sa velikim naporom, koji mu je zadavao bol, Fedun je tek tada
pogleda dobro. Bila je ona muslimanska devojčica od sinoć, samo bez
bošče, gologlava, sa smeđim teškim pletenicama koje su se ovlaš
držale oko glave. Na njoj su turske šarene dimije, ali ostalo odelo,
košiulja, pojas i jelek, bilo je kao u srpskih devojaka po selima na
visokoj ravni iznad kasabe. Bez bošče, ona je izgledala starija i jača.
Njeno lice je bilo izmenjeno, usta velika i zla, očni kapci pocrveneli, a
oči svetle i jasne kao da je sa njih odletela sinoćna senka.
— Jeste, — odgovori žena ravnodušnim, tvrdim glasom koji je za
Fedima bio isto toliko nov i neobičan koliko i ceo njen sadašnji izgled.
Draženović nastavi da je ispituje o tome kako je i koliko puta svega
prešla most, šta je kazala Fedunu i šta on njoj. Ona je odgovarala
uglavnom tačno, ali nehatno i prkosno.
— Dobro, Jelenka, šta ti je rekao poslednji put kad si prešla?
— Nešto je rekao, ali ne znam pravo šta, jer nisam slušala njega, nego
mislila samo na to kako da provedem Jakova.
— Na to si mislila?
— Na to, — odgovori preko volje žena koja je očigledno bila premorena
i nije želela da kaže više nego što mora. Ali vahtmajster je bio uporan.
Glasom u kome je bilo pretnje i koji je odavao naviku da mu se
odgovara bez pogovora, on je tražio od žene da ponovi sve ono što je
iskazala na prvom saslušanju u Konaku.
Ona se branila, skraćivala i preskakala pojedina mesta iz ranijeg
iskaza, ali on bi je uvek zaustavljao i oštrim i veštim pitanjima vraćao
natrag.
Malo-pomalo izlazila je na videlo cela istina. Zvala se Jelenka, i bila je
od Tasića, sa Gornje Lijeske. Prošle jeseni došao je u taj kraj hajduk
Jakov Čekrlija i tu zimovao, sakriven na jednoj pojati više njihovog
sela. Iz njezine kuće su mu nosili hranu i preobuku. Ponajčešće je
nosila ona. Tu su se zagledali i obrekli jedno drugom. A kad je sneg
stao da se topi i kad su učestale potere štrajfkora, Jakov je rešio da se
po svaku cenu prebaci u Srbiju. Drinu je u to doba godine teško preći i
da nije čuvana, a na mostu je stalna straža. Odlučio se za most i
smislio plan kako da prevari stražu. Ona je pošla sa njim, rešena da
mu pomogne, pa ma i po cenu života. Spustili su se najprije do na
Lijesku, a zatim u neku pećinu iznad Okolišta. Još ranije, na Glasincu,
Jakov je nabavio od nekih Cigana turske ženske haljine: feredžu,
dimije i zavitak. I onda je ona, po njegovim uputstvima, počela da
prelazi most, u vreme kad nema mnogo Turaka, kako se niko od njih
ne bi pitao čija je ta nepoznata devojčica, i da bi se straža navikla na
nju. Tako je prelazila tri dana uzastopce, a onda se rešila da prevede i
Jakova.
— A zašto si ga prevela baš kad je ovaj vojnik bio na straži?
— Pa, zato što mi je on izgledao nekako najmekši.
— Zato?
— Zato.
Na vahtmajsterovo navaljivanje, žena je nastavila. Kad je tako sve već
bilo spremljeno, Jakov se umotao u feredžu i ona ga je sa prvim
mrakom prevela kao svoju staru nenu, pored straže koja nije ništa
primetila, jer je ovaj mladi gledao u nju, a ne u staricu, a onaj stariji
sedeo na sofi kao da drema.
Kad su došli na pijac, iz opreza nisu krenuli pravo kroz čaršiju, nego
sporednim ulicama. To ih je i odalo. Zalutali su u varoši koju nisu
poznavali i umesto da izbiju na rzavski most i da se tako dokopaju
druma koji vodi iz varoši ka jednoj i drugoj granici, obreli su se pred
nekom turskom kafanom iz koje su upravo izlazili neki ljudi. Među
njima je bio i jedan žandarm Turčin, rodom iz kasabe. Njemu se ova
zabuljena starica sa devojčicom, koju dotada nije nikad video, učinila
sumnjivom, i pošao je za njima. Pratio ih je sve do Rzava. Tu je prišao
da ih zapita ko su i kuda idu. Jakov, koji je kroz jašmak na licu pažljivo
pratio njegove pokrete, smatrao je da je došao trenutak da se beži.
Zbacio je sa sebe feredžu, gurnuo Jelenku na žandarma tako snažno
da su se oboje zaneli (»jer on je sitan i malena rasta, ali jak kao
zemlja, a ima srce mimo druge ljude!«). Ona se, kako je sama mirno i
stvarno priznavala, zaplela žandarmu među noge. Dok se žandarm
odvojio od Jelenke, Jakov je već pretrčao Rzav kao lokvicu neku, iako
mu je voda bila do iznad kolena, i izgubio se na drugoj strani u vrbaku.
Nju su posle odveli u Konak, bili su je i pretili joj, ali ona neće i nema
ništa više da kaže.
Uzalud se vahtmajster trudio i zaobilaznim pitanjima i laskanjem i
pretnjama da iz devojke izvuče nešto više, da sazna za druge jatake i
pomoćnike, za Jakovljeve dalje namere. Na nju sve to nije imalo ni
najmanjeg uticaja. Ona je o onome o čemu je htela govorila i suviše,
ali o onome što nije htela da kaže nije se iz nje moglo izvući nijedna
reč, pored svih Draženovićevih nastojanja.
— Bolje je da nam kažeš sada sve što znaš, nego da ispituju i muče
Jakova koga su dosada sigurno uhvatili na granici.
— Koga uhvatili? Njega? Ha!
I devojka pogleda vahtmajstera sa žaljenjem kao čoveka koji ne zna
šta govori, a desna strana njene gornje usne podiže se prezrivo uvis.
(Uopšte su pokreti te gornje usne, koja je tada izgledala kao pijavica
koja se grči, izražavali njena osećanja gneva, prezira ili prkosa, kad
god bi ta osećanja postala jača od reči kojima ona raspolaže. Taj
grčeviti pokret davao je za trenutak celom njenom inače lepom i
pravilnom licu mučan i neprijatan izraz.) I sa nekim sasvim detinjastim
i zanesenim izrazom lica, koji je u potpunoj suprotnosti sa onim
ružnim grčenjem gornje usne, pogleda kroz prozor kao što seljak gleda
na njivu, kad hoće da proveri uticaj vremena na useve.
— Bog s vama! Evo je svanulo. A od sinoć pa do sada on je Bosnu
mogao da obigra svukoliku, a ne da pređe granicu koja je na sat ili dva
hoda odavde. Znam ja to. Mene možete biti i ubiti, za to sam i pošla š
njime, ali njega više viditi nećete. Na to nemojte ni misliti. Ha!
I njena se gornja usna zgrči i podiže na desnoj strani uvis, a celo lice
joj dođe odjednom mnogo starije, iskusno, drsko i ružno. A kad se ta
usna naglo umirila i spustila, njeno lice je dobilo opet detinjski izraz
ljupke i nesvesne smelosti.
Ne znajući šta da radi, Draženović pogleda u ritmajstera, koji dade
znak da devojku izvedu. I otpoče ponovno ispitivanje Fedunovo. Ono
nije više moglo da bude ni teško ni dugačko. Mladić je priznavao sve i
nije umeo da navede ništa u svoju odbranu, čak ni ono što mu je sam
Draženović u svojim pitanjima namerno nametao. Ni ritmajsterove reči
u kojima je bila sadržana neopoziva i nemilosrdna osuda u svoj njenoj
težini, ali iz kojih je ipak izbijao uzdržan bol zbog te težine, nisu mogle
da pokrenu mladića iz njegove uzetosti.
— Ja sam vas, Fedune, — govorio je Krčmar nemački, — smatrao
ozbiljnim mladićem, svesnim svojih dužnosti i svoga životnog cilja, i
mislio sam da će od vas biti jednog dana savršen službenik, ponos
našeg odreda. A vi ste zaćorili u prvu žensku bestiju koja vam je
ispred nosa prošla. Poneli ste se kao slabić, kao čovek kome se
ozbiljan posao ne može poveriti. Ja moram da vas predam sudu. Ali
ma kakva bila njegova presuda, najveća kazna ostaće za vas da se
niste pokazali dostojnim poverenja koje je polagano u vas i da niste u
pravom trenutku umeli da ostanete kao muško i kao vojnik na svom
mestu. Sad idite.
Čak ni te reči, teške, odsečene, skandirane, nisu mogle da unesu ničeg
novog u mladićevu svest. Sve je to već bilo u njemu. Pojava i govor
one žene, hajdukove ljubaznice, Stevanovo držanje i ceo tok kratke
istrage, pokazali su mu odjednom u pravoj svetlosti njegovu
lakomislenu, bezazlenu i neoprostivu prolećnu igru na kapiji.
Ritmajsterove reči dolazile su samo kao zvaničan pečat na sve to; one
su više bile potrebne ritmajsteru samom, da bi zadovoljio neke
nepisane ali večite zahteve zakona i reda, nego Fedunu. Kao pred
prizorom neslućene veličine, mladić je stajao pred neobuhvatnim
saznanjem: šta može da znači nekoliko trenutaka zaborava, u zlom
času i na opasnom mestu. Da su preživljeni i ostali nepoznati, tamo na
kapiji, ti trenuci ne bi značili ništa. Jedan od onih mladićskih
nestašluka koji se docnije pričaju drugovima za vreme dosadnih
patroliranja u noći. Ali ovako, svedeni na tle konkretnih odgovornosti,
znače sve. Više nego smrt, znače: kraj svega, i to neželjen i
nedostojan kraj. Nikad više punog i pravog objašnjenja ni pred sobom
ni pred drugima. Nikad pisama iz Kolomeje, ni porodičnih fotografija,
ni poštanskih uputnica koje je sa toliko ponosa slao kući. Kraj čoveka
koji se prevario i dopustio da ga prevare.
Zato nije našao ni jedne reči da odgovori ritmajsteru.
Nadzor nad Fedunom nije bio naročito strog. Dali su mu doručak, koji
je pojeo kao tuđim ustima, zatim naredili da spremi lične stvari, da
preda oružje i službene predmete, a u deset sati će poštanskim
kolima, u pratnji jednog žandarma, krenuti za Sarajevo gde će biti
predan garnizonskom sudu.
Dok je mladić skidao stvari sa police iznad svoje postelje, ono nekoliko
drugova koji su još bili u spavaonici izgubiše se na prstima, zatvarajući
oprezno i bez šuma vrata za sobom. Oko njega je rastao onaj krug
samoće i teške tišine koji se stvara uvek oko čoveka koga udari
nesreća, kao oko bolesne životinje. On najpre skide sa klinca crnu
tablicu na kojoj je masnom bojom i nemačkim jezikom bilo ispisano
njegovo ime, čin, broj njegovog odreda i jedinice u kojoj služi, i položi
je na koleno, okrenuvši ispisanu stranu nadole. Na crnoj poleđini
tablice mladić napisa parčetom krede brzo i sitno: »Sve što iza mene
ostane da se pošalje mome ocu u Kolomeju. Pozdravljam sve drugove
i molim starešine da mi oproste. G. Fedun.« Zatim pogleda još jednom
kroz prozor i sagleda onoliko od sveta koliko se u jednoj sekundi može
da vidi sa tog skučenog vidika. Onda skide svoju pušku, napuni je
teškim jednim metkom koji je bio sav lepljiv od puščane masti. Pošto
se izuo i nožićem rasparao čarapu na palcu desne noge, leže na
postelju, obgrli pušku rukama i kolenima da mu se vrh od cevi upi
duboko u podbradak, namesti nogu tako da je ona rupa na čarapi
zapela za obarač, i okinu. Sva kasarna odjeknu od pucnja.
Posle jedne velike odluke sve postaje lako i jednostavno. Došao je
lekar. Izvršen je komisijski uviđaj, a zapisnik o tome priložen, u
prepisu, aktima o Fedunovom saslušanju.
Tada se postavilo pitanje Fedunove sahrane. Draženoviću je naređeno
da ode popu-Nikoli i da sa njim raspravi: može li Fedun biti sahranjen
u groblju, iako je sam sebi oduzeo život, i da li pop pristaje da opoje
pokojnika koji je unijat po veri.
U poslednjoj godini dana pop Nikola je naglo ostareo i počeo da slabi
na nogama; zato je uzeo za pomoćnika na velikoj parohiji pop-Josu. To
je čovek ćutljiv a nemiran, mršav i crn kao ugarak. On je poslednjih
meseci vršio gotovo sve poslove i obrede po varoši i po selima, a pop
Nikola, koji se već teško kretao, uglavnom samo one koje je mogao da
svršava tu kod kuće ili u crkvi koja mu je pored same kuće.
Po ritmajsterovom nalogu Draženović je otišao do popa-Nikole. Đedo
ga je primio ležeći na minderluku; pored njega je stajao pop Joso. Kad
je Draženović izneo pred njega pitanje Fedunove smrti i sahrane,
obojica popova su ćutala jedan trenutak. Videći da pop Nikola ne
govori, pop Joso otpoče prvi, neodređeno i bojažljivo; da je stvar
izuzetna i neobična, da ima zapreka i u crkvenim propisima i u
utvrđenim običajima, i samo ako se dokaže da samoubica nije bio pri
zdravoj svesti i čistoj pameti, onda može nešto da bude. Ali tada se na
svom tvrdom i uskom logu, pokrivenom jednim starim i izbledelim
iramom, ispravi pop Nikola. Njegov trup dobi onu statuarnu snagu koju
je imao uvek kad prolazi kroz čaršiju koja ga pozdravlja s desna i s
leva. Prva reč koju je progovorio obasja njegovo lice, široko, još
rumeno sa ogromnim brkovima koji su se spajali sa bradom, sa riđim,
gotovo belim, gustim i čekinjastim obrvama, lice čoveka koji je od
svog postanka naučio da samostalno misli i da svoju misao iskreno
kaže i dobro brani.
Bez mnogo oklevanja i bez krupnih reči on je odgovorio neposredno i
popu i vahtmajsteru:
— Sad kad se nesreća trefila nema više šta da se dokazuje. Ko će pri
čistoj svijesti dići ruku na sebe? A ko bi smio opet uzeti na dušu da ga
pokopa k'o nikakvu vjeru, neđe iza plota i bez sveštenika? Nego hajde
ti, gospodine, živ bio, i naredi da se mrtvac opremi, pa da mi njega što
prije sahranimo. I to u groblje, jakako! Ja ću ga opojati. Pa poslije, ako
ikad naiđe neki pop njegovog zakona, on neka doda i popravi ako nađe
da nešto nije bilo kako treba.
A kad je Draženović izišao, on se okrenu još jednom pop-Josi, koji je
bio postiđen i iznenađen:
— Kako ne bih pustio u groblje krštena čovjeka? I što da ga ne
opojem? Zar mu je malo što je bio zle sreće za života? A tamo, neka
ga pitaju za grijehove oni koji će i sve nas ostale pitati za naše.
Tako je mladi čovek, koji je pogrešio na kapiji, ostao zauvek u kasabi.
Sahranjen je idućeg jutra, uz pop-Nikolino staračko pojanje i
otpevanje Dimitrija, klisara.
Jedan po jedan štrajfkori su prilazili raci i bacali po grumen posne
zemlje. Dok su dva grobara brzo radila, oni su stajali još nekoliko
trenutaka oko groba kao da čekaju na neku komandu, gledajući kako
se s druge strane reke pored same njihove kasarne, diže prav i beo
stub. To su na onoj zelenoj ravni iznad kasarne palili krvavu slamu iz
Fedunove slamnjače.
Preka sudbina mladog štrajfkora, kome imena niko više nije znao, a
koji je životom platio nekoliko prolećnih trenutaka nepažnje i zanosa
na kapiji, spadala je među one događaje za koje svet u kasabi ima
mnogo razumevanja i dugo ih pamti i ponavlja. Spomen na osetljivog
mladića zle sreće trajao je mnogo duže nego straža na kapiji.
Već iduće jeseni ustanak u Hercegovini je jenjao. Nekoliko istaknutih
vođa, muslimana i Srba, izbeglo je u Crnu Goru ili u Tursku. Ostalo je
u ovim krajevima još nekoliko hajduka, koji u stvari nisu ni imali prave
veze sa ustankom zbog regrutacije, nego su hajdukovali za svoj račun.
Pa su i oni pohvatani ili rastureni. Hercegovina se umirila. Bosna je
dala regrute bez otpora. Ali odlazak prvih regruta iz kasabe nije bio lak
ni jednostavan.
Iz celog sreza nije uzeto više od stotinjak mladića, ali onog dana kad
su iskupljeni pred Konakom seljaci sa svojim torbama i retki građani
sa svojim drvenim sanducima, izgledalo je kao da je u kasabi pomor i
uzbuna. Mnogi regruti su pili nemilice još od ranog jutra, mešajući
pića. Seljaci su u čistim, belim košuljama. Retki su koji ne piju, nego
sede pored svojih stvari, uza zid, i dremuckaju. Većina je uzbudena,
rumena od pića i znojna od vrelog dana. Po četiri-pet momaka iz istog
sela zagrle se, sastave glave i ljuljajući se tako kao živa ljesa, puštaju
svoje grubo i otegnuto ojkanje, kao da su sami na svetu:
Oj, dee-vooj-koo! Ooooj!
Mnogo veću uzbunu od samih regruta stvarale su žene, majke, sestre i
rodice ovih mladića, koje su došle iz dalekih sela, da ih isprate, da ih
se još jednom nagledaju, da se naplaču i nakukaju, i da im usput
pokuče još poslednju ponudu i miloštu. Pijac kod mosta bio je pun toga
ženskog sveta. Sedele su skamenjene, kao da čekaju osudu,
razgovarale među sobom i s vremena na vreme brisale suze krajem
šamije. Uzalud im je i ranije po selima objašnjavano da mladići ne idu
ni u rat ni na robiju, da će u Beču služiti cara, siti, odeveni i obuveni,
da će se posle roka od dve godine vratiti kućama, da i mladići iz svih
drugih krajeva carevine služe vojsku, i to po tri godine. Sve je to
prolazilo mimo njih kao vetar, tuđe i potpuno nerazumljivo. One su
slušale samo svoje nagone i samo po njima su mogle da se upravljaju.
A ti drevni i nasleđeni nagoni terali su im suze na oči i jauk na grlo,
vukli ih da uporno prate dok god mogu, i poslednjim pogledom još
onoga koga vole više od svog života, a koga nepoznati car odvodi u
nepoznatu zemlju, na nepoznata iskušenja i poslove. Uzalud su i sada
zalazili među njih žandarmi i činovnici iz Konaka i uveravali ih da nema
razloga tolikoj preteranoj žalosti, i savetovali da ne zakrčuju prolaz, da
ne jure za regrutima drumom i ne stvaraju nered i zabunu, jer će se
svi oni zdravi i živi vratiti. Sve je bilo potpuno uzaludno.
Žene su ih slušale, odobravale im tupo i ponizno, ali bi odmah zatim
briznule u plač i udarile u kuknjavu. Izgledalo je kao da vole te svoje
suze i svoj jauk koliko i onog zbog koga plaču.
A kad je došao čas da se kreće i kad su se mladići svrstali kako treba u
četvorne redove i krenuli preko mosta, nastala je gužva i jurnjava u
kojoj su i najprisebniji žandarmi jedva zadržavali prisebnost. Žene su
trčale i, otimajući se da svaka bude pored nekog svoga, gurale jedna
drugu i obarale. Njihovi jauci su se mešali sa dozivanjima,
preklinjanjima i poslednjim porukama. Neke su istrčavale čak pred
povorku regruta koju su predvodili četvorica žandarma u redu, padale
im pred noge, tukući se u razdrljene grudi i vičući:
— Preko mene! Samo preko mene, ojađene!
Ljudi su ih s mukom pridizali izvlačeći oprezno čizme i mamuze iz
njihove rasute kose i zavitlanih sukanja.
Neki od regruta su, postiđeni, i sami ljutitim pokretima gonili žene da
se vraćaju kućama. Ali većina mladića pevala je ili podvriskivala, što je
još povećavalo opštu vrevu. Ono nekoliko građana, bledi od
uzbuđenja, pevali su složno, po varoški:
Sarajevo i Bosna,
Svaka majka žalosna,
Koja šalje svoga sina
Caru u regrute.
Pesma je izazvala još viši plač.
Kad su nekako najposle prešli most, na kome se cela povorka bila
zaglavila, i naišli sarajevskim drumom, čekao ih je sa obe strane
poređan varoški svet, koji je izašao da isprati regrute i da ih oplače
kao da ih vode na streljanje. I tu je bilo mnogo žena koje su sve
odreda plakale, iako nisu imale nikog svoga među ovim koji odlaze.
Jer, svaka ima ponešto zbog čega može uvek da zaplače, a najslađe se
plače povodom tuđe žalosti.
Ali malo-pomalo ti redovi sa strane bivali su sve ređi. I pojedine od
seoskih žena zaostajale su. Najupornije su bile majke koje su
optrčavale povorku, kao da im je petnaest godina, preskakale jendek
pored druma sa jedne strane na drugu i nastojale da zavaraju
žandarme i ostanu što bliže svome detetu. Videći to, i sami mladići su
se, bledi od uzbuđenja i nekog snebivanja, okretali i dovikivali:
— Vraćaj se kući, kad ti kažem!
Ali su majke išle još dugo, obnevidele za sve osim za sina koga odvode
i ne slušajući ništa drugo do svoj rođeni plač.
Pa su i ti uzbudljivi dani prošli. Rasturio se svet po selima i smirio u
kasabi. A kad su počela da stižu pisma i prve fotografije od regruta iz
Beča, sve je postalo lakše i snošljivije. Žene su plakale dugo i nad tim
pismima i fotografijama, ali blaže i mirnije. Štrajfkor je raspušten i
napustio je kasabu. Na kapiji već odavno nema straže, nego svet sedi
isto onako kao što je sedeo i pre toga.
Brzo su prošle dve godine. I te jeseni zaista su se vratili prvi regruti,
čisti, ošišani i dobro uhranjeni. Svet se okupio oko njih, a oni su pričali
o vojničkom životu i veličini gradova koje su videli, mešajući pri tom u
govoru neobična imena i strane izraze. Kod odvođenja narednog
godišta bilo je već manje plača i uzbune.
Uopšte sve je postalo lakše i običnije. Dorastali su mladići koji nemaju
više jasnih i živih uspomena iz turskog vremena i koji su već
umnogome primili nov način života. Ali na kapiji se živelo po starim
navikama kasabe. Bez obzira na nov način odevanja, nova zvanja i
poslove, tu su svi postajali opet kasabalije, onakvi kakvi su bili od
pamtiveka, u razgovorima koji su za njih bili i ostali stvarna potreba
srca i mašte. Regruti odlaze bez bune i gužve. Hajduci se pominju još
samo u pričanjima starijih. Štrajfkorska služba je zaboravljena kao i
ona nekadašnja turska, kad je čardak bio na kapiji.
Život u kasabi pored mosta bivao je sve življi, izgledao sve sređeniji i
bogatiji, i hvatao ravnomeran korak i dotle nepoznatu ravnotežu, onu
ravnotežu kojoj svaki život, svuda i oduvek teži, a koju postiže samo
retko, delimično i prolazno.
U dalekim i nama nepoznatim gradovima iz kojih se sada carevalo i
upravljalo i ovim krajem, vladalo je tada — u poslednjoj četvrtini XIX
veka — upravo jedno od takvih retkih i kratkih zatišja u ljudskim
odnosima i društvenim zbivanjima. Nešto od toga zatišja osećalo se i u
ovim zabačenim krajevima, kao što se velika tišina sa mora oseća i u
najudaljenijim dragama.
To su bila ona tri decenija relativnog blagostanja i prividnog,
francjozefskog mira kad je mnogi Evropljanin mislio da ima
nepogrešnu formulu za ostvarenje stoletnjeg sna o punom i srećnom
razvitku ličnosti u opštoj slobodi i napretku, kad je devetnaesti vek
prostirao pred očima miliona ljudi svoje mnogostruke i varljive
blagodeti i stvarao svoju fatamorganu od komfora, sigurnosti i sreće,
za sve i svakoga, po pristupačnim cenama i na otplatu. A u zabačenu
bosansku kasabu dopirali su od svega toga života XIX veka tek
izlomljeni odjeci, i oni samo u onoj meri i onom obliku u kome je ta
zaostala orijentalska sredina mogla da ih primi i na svoj način shvati i
primeni.
Pošto su prošle prve godine nepoverenja, nesnalaženja, oklevanja i
osećanja privremenosti, kasaba poče da nalazi svoje mesto u novom
redu stvari. Narod je nalazio rada, zarade i sigurnosti. A to je bilo
dovoljno da život, spoljni život, i ovde krene »putem usavršavanja i
napretka«. Sve ostalo je potiskivano u onu mračnu pozadinu svesti
gde žive i previru osnovna osećanja i neuništiva verovanja pojedinih
rasa, vera i kasta, i tu, prividno mrtva i pokopana, spremaju za
docnija, daleka vremena neslućene promene i katastrofe, bez kojih
narodi, izgleda, ne mogu da budu, a ova zemlja pogotovu.
Nova vlast je, posle prvih nesporazuma i sukoba, ostavljala kod sveta
određen utisak čvrstoće i trajnosti. (Ona je i sama bila ispunjena tom
iluzijom, bez koje nema stalne ni jake vlasti.) Ona je bila bezlična,
posredna i već zato lakše podnošljiva od bivše turske vlasti. Sve što je
svirepo i grabežljivo u njoj, bilo je prikriveno dostojanstvom, sjajem i
osveštanim formama. Svet se bojao vlasti, ali onako kao što se boji
bolesti i smrti, a ne kao što strepi od pakosti, bede i nasilja. Nosioci
nove vlasti, kako vojni tako i civilni, bili su u većini tuđi zemlji i nevešti
narodu, a sami po sebi neznatni, ali se na svakom koraku osećalo da
su sitni delovi jednog velikog mehanizma i da iza svakog od njih stoje,
u dugim redovima i bezbrojnim stepenima, moćniji ljudi i veće
ustanove. To im je davalo ugled koji je daleko prevazilazio njihovu
ličnost i magičan uticaj kome se lako podlegalo. Svojim zvanjem, koje
je ovde izgledalo veliko, svojom mirnoćom, i svojim evropskim
navikama, oni su narodu, od koga su se toliko razlikovali, ulivali
poverenje i respekt a da nisu izazivali zavisti ni stvarne kritike, iako
nisu bili ni prijatni ni voljeni.
S druge strane, posle izvesnog vremena nisu se ni ti stranci mogli
potpuno oteti uticaju neobične orijentalne sredine u kojoj su morali da
žive. Njihova deca su donosila među varošku decu strane izraze i tuđa
imena, i uvodila ispod mosta nove igre i pokazivala nove igračke, ali su
isto tako brzo primala od domaće dece naše pesme, uzrečice i zakletve
i starinske igre andžaiza, klisa i šude. Slično je bilo i sa odraslima. I
oni su donosili nov red, sa neobičnim rečima i navikama, ali u isto
vreme i sami su primali sa svakim danom u govoru ili u načinu života
ponešto od starosedelaca.
Istina je da je naš svet, naročito hrišćani i Jevreji, počeo u odevanju i
ophođenju da liči sve više na strance koje je dovela okupacija, ali i
stranci nisu ostajali nepromenjeni i nedirnuti od sredine u kojoj su
morali da žive. Mnogi je od tih činovnika, žustar Mađar ili nadmen
Poljak, sa zebnjom prešao ovaj most i sa odvratnošću stupio u kasabu
u kojoj je u početku odudarao od svega kao kap zejtina od vode u
kojoj pliva. A već koju godinu docnije on je sedeo satima na kapiji,
pušio na debeli ćilibarski cigarluk i kao rođeni kasabalija gledao kako
se dim raspliće i gubi pod svetlim nebom, u nepomičnom vazduhu
sumraka. Ili je dočekivao veče sa našim gazdama i begovima kod
akšamluka, na nekoj zelenoj uzvisini, sa strukom bosioka pred sobom,
i pri sporom razgovoru bez težine i naročitog smisla, ispijao polagano i
mezetio retko, kao što umeju samo ljudi iz kasabe. A bilo ih je među
tim strancima, službenicima ili zanatlijama, koji su se i poženili tu u
kasabi, rešeni da je više ne napuštaju. Ni za koga od kasabalija nije
novi život značio ostvarenje onoga što su oni u krvi nosili i oduvek u
duši želeli; naprotiv, svi su oni, i muslimani i hrišćani, ulazili u njega sa
mnogovrsnim i apsolutnim rezervama, ali te rezerve su bile tajne i
skrivene, a život vidljiv i moćan, sa novim i naizgled velikim
mogućnostima. I većina se, posle kraćeg ili dužeg kolebanja,
prepuštala novoj struji, poslovala, sticala i živela po novim
shvatanjima i načinima, koji su davali više maha i pružali više izgleda
ličnosti pojedinca čoveka.
Nije nova egzistencija bila ništa manje uslovljena i vezana od stare,
turske, samo je bila lakša i čovečnija, a te veze i ti uslovi bili su sada
daleko i vešto postavljeni da ih pojedinac nije neposredno osećao. I
zato je svakom izgledalo kao da je oko njega odjedanput postalo šire i
zračnije, raznovrsnije i bogatije. Nova država, sa svojim dobrim
upravnim aparatom, uspevala je da na bezbolan način, bez nasrtaja i
potresa izvuče iz naroda poreze i namete koje mu je turska vlast
otimala neracionalnim, grubim metodama ili prostom pljačkom; i to da
izvuče isto onoliko, i više, samo još brže i sigurnije.
Kao što je u svoje vreme za vojskom došla žandarmerija a za njom
činovnici, tako su sada za činovnicima došli trgovci. Došla je i seča
šume i sa njom strani preduzimači, inženjeri i radnici, svakojaka
zarada za sitan svet, i za trgovce, nove navike i promene u nošnji i
govoru među narod. Podignut je prvi hotel. (O njemu će još biti
govora.)﻿Više se znalo i pričalo o njenim čukundedama i pramdedama, nego o njima samim: o ocu joj, materi, pa čak i o njoj - Sofki.

Njihova je kuća bila stara. Izgleda, da otkada je varoš počela postojati, da je i ta njihova kuća već tada bila tu. Cela rodbina iz nje je proizišla. Oduvek same bi vladike, prilikom velikih praznika, posle službe, prvo kod njih dolazili na čestitanje, pa tek onda išli u druge kuće, takođe stare i čuvene. U crkvi imali su svoj sto, a na groblju svoje groblje. Grobovi su od mramora a jednako, i danju i noću, sa zapaljenim kandilima.

Ne zna se koji je od predaka baš samu kuću podigao, ali se znalo da su odvajkada bili tako bogati. I tek za hadži-Trifuna, od koga se oni počeli i hadžijama zvati, znalo se da je on prvi imao smelosti da, posle svoga hadžiluka, sve to bogatstvo, koje je dotada ležalo skriveno i nagomilano po podrumima, ambarima i štalama, iznese, rasporedi i uzdigne, da bi mogao "svet da gleda". Sazidao je kapiju na svod i jaku kao grad. Gornji sprat kuće podigao, okrečio ga i išarao rezbarijama. Sobe je raskošno iskitio najskupocenijim ćilimima, i starim i skupim slikama iz Peći, Svete Gore i Rila; po rafovima poređao srebrne sahane i zlatne zarfove. Dole, do kapije, utvrdio binjektaš od mramora, sa koga je uzjahivao na svoje čuvene konje. A on uvek, kako se pamtilo, i leti i zimi, ogrnut bio ćurkom, sa silavom, pištoljima i jataganima i u teškim jakim čizmama do kolena. Otada Turčin, zaptija, nije smeo pored kuće proći, još manje da zastane. Cele noći ispred kapije morao je da gori fenjer i po tri i četiri noćna stražara da dremaju, jer je on, taj Sofkin pramded, hadži-Trifun, trgujući po najvećim gradovima i mešajući se sa najviđenijim ljudima, mogao, usled toga poznanstva, a najviše zbog svoga bogatstva, ne samo zaptije, kajmakame, nego i same paše da menja i u "surgun" da šalje. Za svaki narodni posao, bilo za kakvu novu školu i crkvu, ili za kakav manastir koji je trebalo podići, opraviti; ili, još gore i opasnije, ako bi trebalo kakvoga krvnika, nasilnika smeniti, znalo se da se za to mora k njemu doći. I tada bi se gore, u onoj nameštenoj sobi, videlo kako prvi ljudi iz varoši celu noć presede dogovarajući se, a naposletku uvek njemu ostavljaju da to izvrši, kako on hoće i nađe za dobro. On bi to brzo izvršavao. Mitom, čime se najviše i uspevalo, a ako ni to ne, onda čak i kuršumom, i to od čoveka tuđe vere, kakvog Arnautina, kačaka. Ali zato je onda moralo zlatno kandilo njihove kuće pred raspećem u crkvi jednako da gori, a onaj sto, odmah do vladičinog, samo njihov da je, i niko sem njih ne sme u nj da uđe i odstoji službu. Sirotinji i ljudima po zatvorima, za vreme Uskrsa, Božića ili slave, tri dana moralo se slati jelo i piće.

Bio je strog i prek. Trepet ne samo za kuću nego i za celu porodicu. Čivčijama, slugama sa čivluka iz Rataja i vodeničarima sa vodenica u Sobini, on je bio sve i sva. Čak je neke, pričalo se, i ubijao. Za sve vreme dok bi on putovao po Turskoj, po trgovini, a obično bi se celog leta tamo bavio - on bi se ovamo po rodbini jednako pominjao i njime se zastrašivalo. Osobito udovice, čiji sinovi tek što nastali, pa mesto da preduzmu i počnu voditi brigu o kući, da zamene oca, domaćina, a oni počeli trošiti i rasipati - osobito su one te svoje sinove jednako njime, "batom svojim", kako su ga svi u rodbini zvali, zastrašivale i pretile im:

- Hajde, hajde, znaš ti, doći će on. Juče sam bila tamo i rekoše mi: tek što se nije vratio s puta. I neću ja više da drhtim i da strepim pred njim zbog tebe; neću više da lažem i da te krijem. Neću i ne mogu, kad odem do njega, a on da se na mene iskolačuje: "Šta ti, mori, kriješ onoga tvoga?... Zar ja ne znam i ne čujem šta on radi, gde se lunja i koliko troši. Glavu ću mu kao vrapcu otkinuti! Ni ti ni on niti iko od vas na oči da mi ne izađete." I, eto, zato neću i ne mogu da te krijem, da posle on mene tako grdi. I sve ću da mu kažem, čim dođe, videćeš ti! - završavale su.

I to je pomagalo, zastrašivalo, jer znalo se šta čeka toga. I zaista, čim bi on došao s puta, odmah bi se cela rodbina sticala: žene, tetke, strine. Muževi kao da nisu smeli prvog dana preda nj, a znali su da će on, šta bi za njih imao, preko tih njihovih žena poručiti im i narediti.

Svaka bi odlazila gore, na gornji sprat, i na onaj doksat, gde bi on obično sedeo. Ponizno, sa strahom, ne smejući od veličine - jer takav im je veliki i strašan izgledao - ni da ga pogledaju, pozdravljale bi ga:

- Dođe li, bato?

- Dođoh! - Kratko, sa dosadom, čulo bi se kako on odgovara.

A već kada bi koju naročito po imenu pozvao gore k sebi, ona bi premirala. Znalo se da on nikoju, kad po imenu zove, ne zove za kakvo dobro. Sigurno muž njen nešto skrivio. Ili novac što je uzajmio od njega za radnju nije vratio; ili nije ga ni uložio u radnju, već ga slagao i za nešto drugo potrošio. Ali, i pored sve te njegove strogosti, opet i najsirotija i najudaljenija u rodbini nije bila zaboravljena, jer je svakoj donosio sa tih putovanja kakav poklon i svaku ma čime obradovao.

Mnogo nije govorio nikada. Ali što bi rekao to je bilo rečeno. I tada se pamtile i upotrebljavale njegove reči i izreke. "Eh, tako je to i to, što rekao pokojni hadži-Trifun". I kada ne bi bio na putu, on bi jednako sedeo kod kuće: leti gore na doksatu - a zimi dole, u onoj velikoj širokoj sobi. Ceo bi dan tamo samo sedeo, pušio, pio kafu i naređivao.

Ali pored svega, što je uvek moralo da bude kako bi on hteo, ipak sa sinom, jedincem, nikako nije mogao da izađe na kraj. Kćeri je već udao i udomio, kako je on hteo. Ali sa sinom koji mu se rodio dockan, kada je on već bio ostareo, kada se već niko nije ni nadao da će imati dece a još manje sina, naslednika - on je dakle bio poslednje dete, "istrišče" - kada je ovaj odrastao, nikako sa njime nije mogao da se slaže. On, sin, kao u inat, nikako nije hteo da mu ide po volji. A ko zna zašto? - mislio je starac. Da li što već, onako star, nije više mogao ići po trgovini, te, valjda, ne donoseći i ne zarađujući više, nema onaj ugled kao pre; ili, a to je najviše jedilo starca, sigurno je bilo koga koji je na to sina protiv njega potpomagao, jačao. Sigurno je to bila ona, mati, jer zna on, da, dok nije sina rodila, ona se živa nije čula. Istina, ni tada, sa sinom, nije smela da mu se na očigled protivi, ne izvrši što bi joj naredio, ali osećao je on kako je ipak ona nekako drukčija. Izgleda kao da, dosadivši joj se naposletku taj večiti strah, trepet od njega, manula ga i ostavila da i dalje naređuje, zapoveda i grdi sluge i čivčije, a ona se sva okrenula sinu i jednako samo njega pazi. Sa sinom je izlazila i išla po rodbini, kod kćeri, i onda, svi skupa, išli bi po čivlucima, slavama, saborima i po ostaloj rodbini. I sve, i sestre i mati, utrkivale se koja će što više da mu ugodi. Što god bi uradio, za njih je bilo sveto. Nisu mogle zamisliti da bi on mogao, ili što bi i učinio, da je to nešto ružno i nevaljalo. A starac, više ljubomoran, a i videći kako sin, zbog tih njinih ulagivanja oko njega, biva sve više nežan nego što treba, jednako se na sina durio. Nije mogao da ga gleda, kako je govorio. A da i njega kao i druge bije, nije mogao, jer ga je i on mnogo voleo. Istina, to nikada nije kazao; čak, kada bi se ovaj i razboleo, starac nije hteo da siđe, da ga vidi, ali ipak da i na njega, kao na ostale, sluge i čivčije, digne ruku - to nije mogao.

A još kada je sin počeo jednako samo sa Turcima i begovima da se druži, s njima da pije, pa čak i u njihove hareme da odlazi i sa njihovim devojkama i bulama da ašikuje, starac se počeo obezumljivati.

- Ako mu je do toga - besneo je - zna i za to hadži- -Trifun. I on je nekada bio mlad. Ali onda, eto mu čivluci i u njima seljanke, čivčike. A što u Turkinje, u neveru? Jer kod njih, bula, pošto po četiri njih samo jednog muža imaju, to im je vrela i meka krv. Piju one čoveka! I zato - objašnjavao je starac - i on sam, sin mu, takav je, bled, suv i tanak; više žensko nego muško. I zato on ne može ni da ga gleda, niti će ga pogledati!

A kada bi, i posle tolikih grdnja i psovki, čuo kako je opet sa nekim begovima negde načinio kakav lom i čudo, i u zoru kući došao - on tada ne bi zvao njega, sina, već nju, mater.

- Ču li za onoga?

Ona, mada je čula za to, ipak bi se činila nevešta.

- Šta?

- Kako šta? - planuo bi starac i već bi počeo izuvati cipele kojima će je gađati - kako ništa nisi čula? Gde si? Živiš li? Kako ništa? Zar ja, što ne silazim dole, pa misliš ništa i ne čujem i ne vidim? Koje doba beše jutros kada on dođe? A?

- Ama koje doba? - iščuđavala bi se ona uporno. - Dete rano dođe, leže, i eno ga još spava.

On već ne bi mogao da izdrži. Cipelom ili čibukom bacio bi se za njom:

- 'Ajd, bar i tebe da ne gledam! - I od jeda zavaljivao bi se na jastuk. Ne toliko tada ljut i besan na njega, sina, koliko na nju, na tu njenu tobož toliku ljubav prema njemu, te zato, što ga bajagi toliko voli, jednako laže za nj i ovoliko ga uporno brani, kao da ga samo ona voli, kao da je samo njen sin, i samo mu ona dobro želi.

A zna kada je noćas došao. Čuo ga je. Samo je jedanput lupnuo alkom, a ona, mati, odmah iz kuće istrčala; sigurno nije nikako ni spavala, čekajući ga. Čak nije dala momku, koji je kao uvek naoružan iza kapije spavao, da kapiju otvori, već odbijajući ga od kapije, rekla:

- Nemoj ti. Ti kada otvaraš, mnogo lupaš, i probudiš onoga tamo gore, staroga.

A međutim, on, stari, zna da nije zbog toga što njega žali, da bi se on tom lupom probudio, uznemirio, rasterao mu se san; nego zbog toga da ne bi čuo kako njen sin u zoru i u nedoba dolazi.

I večito u toj kao svađi, grdnji i neslaganju sa sinom, tako starac i umro. Čak, kao u inat njima, a najviše svojoj ženi, kada se razboleo, nije hteo da kaže, da se potuži, već jednako ležao gore, na doksatu od kuće, i samo opštio sa slugama, te ga tako jednog dana tamo zatekli i mrtvog.

I otada od smrti hadži-Trifunove, u njihovoj kući znalo se samo za onaj život, izobilan, uvučen i pun raskoši, sa lepim ženama i raskošnim odelima, a još raskošnijim jelima i slatkišima. Jedna furundžica, koja bi samo za njihovu kuću pekla, mogla je od njih da se izdržava, toliko se mesilo i peklo. I nikad se iz njihove kuće nije čula, kao iz ostalog komšiluka, svađa, boj, ili piska dece. Čak se niko nije mogao pohvaliti da je mogao čuti da se kod njih kakva ružna reč izgovorila glasno. I što je bivalo svađe, nesuglasice, pa i smrtnih slučajeva, sve se to svršavalo u tišini. Jednako se gledalo da se živi što tiše, lepše i u što većem izobilju: da su sobe jednako okićene i što toplije, ututkanije nameštene; da po kući, po dvorištu šušte meke ženske haljine; da se viđaju lica bela, nežna, očuvana i negovana. Oko kuće jednako se dokupljivali susedni placevi i ambarevi. Štale, što su bile isprva odmah do kuće, sve su se dalje iza kuće pomicale u krajeve, da se prilikom donošenja hrane, žita, ne bi remetio kućni mir i raskoš. A oko kuće se opet bašta jednako proširivala, punila najlepšim i najboljim drvećem: šamdudima, trešnjama i višnjama, i raznovrsnim kalemljenim skupocenim ružama, a osobito niskim jabukama do zemlje sa nežnim plodovima, koje su samo po nekoliko zrna godišnje rađale.

Ženske su imale samo da se što lepše nose, kite, i da znaju što više stranih jela da gotove, i što teže, zapletenije vezove da vezu. Ali, opet, ipak da im je jedino glavno da što više svoju lepotu i snagu neguju, da su što belje, što strasnije. I cilj života da im je taj: koja će od njih, jednako negujući se i ulepšavajući, moći svojom silnom lepotom sve ostale ženske iza sebe baciti, a sve muške po kući - ne gledajući na rod, ni doba - osvojiti i zaluditi.

Tako i muški; i oni su živeli nekim "njihovim životom". Nigde ih nije bilo. Mada im je magaza bila gore, u glavnoj čaršiji, i u njoj se uveliko držala so i konoplja, ona je više služila za obračunavanje sa čivčijama i davanje pod zakup zemlje nego za trgovinu. Pa i u toj magazi nikad niko od njih nije bio, već uvek njihov glavni momak. Još manje ih je bilo na čivlucima i vinogradima. Jedino što su odlazili u čivluk kod Donjeg Vranja. Ali tamo se išlo više šetnje radi. Taj čivluk bio je na puškomet daleko i čovek se mogao, naročito leti i s jeseni, tako tiho i sveže odmarati u njemu. Bio je usamljen, iza polja, sa kulom u dubini zelenila, a okružen svuda zidovima i redovima visokih topola koje su večito šuštale uspavljujući. Za taj čivluk, naročito za tu kulu, tolike su priče i bajke bile vezivane i govorene. I jedino na tom čivluku što bi se ko od njihovih muških mogao videti, a inače nigde, jer i njihov se sav život sastojao samo u raskošnom nošenju odela i neprekidnom trudu da se što duže živi. Zato ih uvek i bilo po okolnim banjama, gde su se oporavljali od neuredna života, da bi se posle mogli prilikom prve gozbe, slave, večere, što više najesti i napiti. Kad bi počela da se približava slava njihove kuće, Sveti Đurđic, onda na dve nedelje unapred nastalo bi spremanje. Videlo bi se kako iz cele rodbine, a obično sirotije tetke i strine, dolaze, da tu i spavaju, da bi mogle jednako raditi, pomažući da se što više namesi, spremi i udesi. Po tri puta bi se neki kolači mesili, koji ne bi ispali kao što treba. O pranju, ribanju, nameštanju i kićenju soba po nekoliko bi se dana dogovaralo. Odelo, počev od najmanjeg deteta pa do najstarijeg, sve bi se iznova krojilo. Čak bi se prepravljalo odelo i slugama, naročito sluškinjama, kojih je uvek bilo po nekoliko i to većinom iz njihovih čivluka. Njima bi se tada davale, ne stare haljine, već samo tek nekoliko puta nošene, koje su ili bojom ili krojem izišle iz nošnje. Sve se to unapred spremalo i znalo šta sve mora biti, samo da je na dan slave sve onako kao što treba, jer se znalo da kod njih mora biti najlepše, te da se gosti, kad dođu, moraju zaprepašćivati, i da se posle po čitave mesece priča i jednako održava: prvo, onaj uzvik međ ženskim svetom: "Ao, što kod hadži-Trifunovih beše na slavi!" - a drugo, među muškima po čaršiji, kako, kao uvek, posle slave produžilo se veselje i piće u onom čivluku u Donjem Vranju. I tamo, zatvoreni, u društvu čuvenih Grka, Cincara i prvih begova, Turaka, koje zbog vere nisu mogli primati kod kuće, pravili čitav lom. Dovodili čočeke iz Skoplja, metere, zurlaše iz Masurice, i Ciganke, i to ne prave, ove iz varoši, iz ciganske male, nego takozvane Đorgovke, naseljene po okolnim velikim selima i hanovima na drumu, a čuvene sa svojih krtih, toplih tela i razbludnih očiju. I onda bi otuda, iz čivluka, gde su bili zatvoreni sa sviračima koje nameste u drugu sobu, da ne bi mogli gledati šta oni rade, po nekoliko dana dopirao ovamo u varoš pucanj pušaka i videlo se bacanje raketli. Posle, u potaji, u poverenju, pričalo bi se kako je k njima jedne noći bila došla čuvena Saveta koja nije bila obična, svakidašnja, za novac ženska. Ona je bila bogata, sa grdnim imanjem što joj je muž ostavio. I za nju bi se onda pričalo kako je istina krišom, i ona tada kod njih bila i sa njima bančila i pila. I zatim, kako se to celo veselje posle slave svršavalo strašnom kockom na kojoj su, po običaju, oni, njini muški, kao domaćini, sveta i običaja radi, po čitave njive i vinograde gubili.

I u tome je bio jedini život tih njihovih muških, jer ceo ostali život, život na ulici, po komšiluku i čaršiji, trgovini, prodaji, ne samo da je bio daleko od njih, nego su se i oni sami sve više trudili da bude što dalje od njih. Jednako su se upinjali da sa tom svojom kućom, imanjima i čivlucima budu od cele varoši izdvojeniji i udaljeniji. I baš u tom upinjanju da se od svih izdvoje, izgleda da su nalazili svu draž svoga života. A da bi u tome što više uspeli, gledali su da se u svima sitnicama od ostaloga sveta razlikuju. Tako, u jelima, koja kod njih nisu nikada smela, kao kod ostalih, biti jako zapržavana, masna, preljuta, već uvek blaga, slatka i pržena samo na maslu; nikako svinjskom mašću, pošto je to teško za stomak; pa onda, u načinu govora, jer usled jednakog druženja sa Grcima, Cincarima i Turcima, svi su, pokraj stranog mekog izgovora, završavali rečenice sa naročitim dodacima, kao "džan'm" ili "datim". A po nošnji, oblačenju, najviše su se poznavali. Niko od njih nije poneo duboke cipele ili čizme već uvek plitke, lakovane. Čakšire, istina, i njine su bile široke, čohane, koje su im ostrag u borama teško padale, ali nogavice nikad nisu bile dugačke, još manje široke i ispunjene gajtanima, već uske, kratke, da bi im se što više videle bele čarape. Brojanice koje su nosili nisu bile kao ostale, čak ni kao hadžijske, sa krstom, već sitne, crne, skupocene, da bi se, ma koliko bile dugačke, ipak mogle sve u šaku da skupe. I u brijanju i šišanju kose izdvajali su se. Kao god što su svi imali isti izraz lica, večito uzak, suv, tako su isto svi bili i sa jednako kratkim, potkresivanim brkovima koji im nikada nisu prelazili iza krajeva usta.

A opet, da ih ne bi svet sasvim zaboravio, redovno su se pojavljivali na saborima i svečanostima. Slali su bogate priloge za zidanje škola i crkava. I zato uvek, pri izboru patronata nad crkvom, nad kakvim opštim dobrom, biran je i po jedan član iz njihove kuće, i to ne toliko zbog njihovog učešća i rada, koliko zbog tih poklona i priloga. A i bojali se da ih ne uvrede, jer se znalo da kad slučajno, i u najmanjem kakvom opštem poslu, ne bi ko od njih bio izabran, da bi se ta nepažnja primila ovamo od njih ne sa ogorčenošću nego s uvređenom ravnodušnošću: "Pa zna se da se nema kome činiti ni pomagati".

I valjda zbog toga spoljnog, neblagodarnog sveta, od koga su se oni toliko odvajali, bežali, ali kojega su se toliko isto i bojali, jer je, usled zavisti, taj svet uvek gotov da se podsmene, siti i zazloraduje - znalo se: da oni, oduvek, što god bi se desilo u njinoj rodbini, sve brižljivo kriju i taje. Najveće svađe prilikom deobe imanja, najgore strasti i navike, kao i bolesti, u tajnosti su se čuvale. Ništa se nije smelo doznati, ništa videti. I znalo se kako bi tada svaki od njih, ne verujući samom sebi, kad baš mora da izlazi u čaršiju, pre izlaska prvo morao ići na ogledalo da se ogleda i vidi da mu se slučajno po licu i očima što ne poznaje.

A, međutim, toliko je imalo da se čuje, vidi i priča! Naročito u poslednje vreme, otkada je počela deoba, otkada je svaki brat, stric Sofkin, hteo da ima svoju kuću i sve u njoj, kao što je u glavnoj njihovoj.

Sama Sofka uvek se sa jezom i strahom sećala toga što je, ili još kao i dete, od svoje babe, matere i ostalih tetaka i strina mogla da načuje, kad su one bile nasamo i mislile da ih niko neće čuti, još manje se bojale da će to Sofka, onako mala, razumeti, a kamoli upamtiti; ili, što je i sama, kad je odrasla, svojim očima videla.

Već za prambabu joj, za čuvenu Conu, ne samo po varoši, nego i po okolnim varošima znalo se i pričalo. Čuvena je bila sa svoje raskoši i "saltanatluka". Pošto je ostala udovica, nikako se nije udavala. Pola varoši neženjeno ostalo, nadajući se da će se preudati ma za koga od njih, kad već ostari i malo popusti lepotom. Ali ona nikoga nije gledala, nego jednako vodila i predstavljala kuću kao pravo muško. Kada bi izlazila i odlazila na čivluke, da nadgleda imanja, išla bi na konju. Sluge, s obe strane držeći ruke na sapima, pratile su je. Ne samo da je pušila, već i oružjem rukovala. A i sam hod, stas, naročito oble joj i visoke obrve i ovalno i malo duguljasto lice, izdvajalo je od ostalih žena.

Ali zato nije ni umrla kao ostale ženske. Jednako, ne propuštaju nijedan praznik, odlazila je u crkvu da tamo, u stolu njihove kuće, odmah ispod vladičinog stola, celu božju službu odstoji. U to vreme došao neki nov učitelj, Nikolča, čuven sa svoga pevanja i nesravnjenog glasa. U njega se ona tu, u crkvi, slušajući njegovo pevanje, naposletku i zagledala.

Ko zna kako se upoznali, kako i gde sastajali. Tek se počelo primećivati kako, čim bi on iz pevnice spazio da je ona u svome stolu, odmah bi onda njegovo pevanje toliko postajalo zanosno, toliko bi on u svoj glas počeo da unosi, ne, kao što dolikuje molitvi, svetoj reči pesme, pobožnog, visokog i suvog, nego toliko nečega svetskoga i strasnoga, da bi svi bivali potreseni i uzrujani. Čak čulo bi se kako i sam vladika, kada bi mu posle pevanja prilazio ruci za blagoslov, blagosiljajući ga, govori:

- Aferim, sinko! Aferim, Nikolčo! Ali mnogo, sinko, svetovno, mnogo silan i čudan glas!

Ali isto onako kako je umela da sačuva od sveta te svoje veze sa njim, tu ljubav, gotovo zadocnelu za njene godine, ali ne i za njenu lepotu i svežinu, isto je tako znala, kada se to htelo da obelodani porođajem, sve da zataji. Kratko i mirno sa sobom je svršila. Jednoga dana našli je u kupatilu mrtvu, sa presečenim žilama.

Pa čuveni deda Sofkin, Kavarola. Mesto da on, kao stariji, jednako sedi kod kuće, pošto je mlađi brat bio večito bolešljiv, i mada se bio oženio prvom lepoticom iz Skoplja, iz neke upola grčke familije, ipak on, jedva izdržavši nekoliko meseci bračnoga života, produži tobož svoja putovanja po varošima, a u stvari svoj stari raspusnički život sa čočecima, Cigankama i drugim javnim svetom. Žena njegova morala je sama kod kuće da sedi i tog svog devera da dvori, neguje, čuva i jednako da je s njime. Na saborima, slavama sa njime morala je da se pojavljuje. I ko zna kada, kako, te izgleda da je s njime počela grešiti.

I jedino taj njen greh sa umobolnim deverom mogao je da objasni posle onoliko trpljenje i podnošenje od muža, Kavarole. On, sigurno osetivši taj njen greh, kad bi došao kući toliko bi besneo, činio čuda, pokore.

Dolazio bi kući zajedno sa javnim ženskinjem. Tu bi produžavao, a ona bi sama morala da ih dvori, služi. I tada bi sluge brata, već onesveslog od straha, krišom iznosili i sklanjali u komšiluk, da ga ne bi zaklao. Žena bi ostala da sama prostire postelju, pa čak dotle je išlo da i njega, i te ženske, zajedno, pokriva. Nije laž. Živi ljudi još to pričaju i kunu se. Naskoro žena umrla, brat u manastiru, svetom ocu Prohoru, umobolan svršio. A on opet otišao na ta svoja putovanja i lutanja. Kćeri, s pomoću stričeva i rodbine, mesto njega vodile kuću. A i on sam morao više puta u godini da dolazi, da ne bi sve to palo u oči i sve se saznalo.

Ali nije ostajalo samo na tome. Produžavajući i dalje terevenke, Kavarola pod starost, pošto je udao kćeri, na sramotu svih, ponovo se oženio. Uveo je devojku. I kao u neki inat, kao da se prvi put ženi, tako veliku i sjajnu svadbu pravio. Uzeo je, istina, malo stariju, zaostalu, ali čuvenu sa svoje raskošne lepote. I ona opet bila neka Grkinja, iz grčke familije koja je bila u samoj varoši, odmah ispod crkve. Ona toj familiji nije bila ni kćer, ni sestra, već neka dalja rođaka. I ko zna zašto je, već kao velika, zaostala devojka, tu dovedena. Sa njome imao samo jedno dete, sina, koji se prvi počeo da nosi a-la franga. Sama ona i sva njena raskošna lepota izgleda da je bila i trajala samo do venčanja, svadbe, a posle odmah usahla, sparušila se. I otuda posle, da bi i dalje sačuvala tu svoju sparuškanu lepotu, ceo život provela u lečenju, negovanju, kupanju i prženju tela... Pamti se da iz amama gotovo nije izbijala.

Pa onda Sofkinog dede rođena sestra "čal'k Naza", kako su je zvali. Tri puta je bežala kao devojka. Tri puta se i turčila. Gotovo jedan čivluk otišao otkupljujući je i dovodeći natrag. I posle, da se sve to sakrije, udali je za jednog njihovog slugu, kome gore, gotovo na kraj varoši, kupili kućicu i dali mu nekoliko njiva i vinograda, da bi mogli živeti. I ona, kada ostarela, nikada ovamo više nije dolazila. Jedino bi došla na "pročku", uoči velikog posta, kada bi po običaju cela porodica morala da dođe i ište oproštaja, da se među sobom ljube i mire. A opet taj njen muž, nekadašnji sluga, "tetin njihov", kako se sam zvao, iz kuće im nikako nije izbijao. Ponosio se što im je rod, što može i on sa njima za sofrom da jede i pije. A svima je bio neugodan, svi su ga nerado gledali, ne što je sa njima sedeo, nego što ih je podsećao i bio živi svedok onoga šta je bilo...

I onda sve gore i gore stvari. Toliko umobolnih, uzetih, toliko rađanje dece sa otvorenim ranama, umiranje u najboljim godinama, večito dolaženje čuvenih ećima, lekara, babica, toliko bajanje, posipanje raznim vodama, vođenje kod vračara po razvalinama, po zapisima i drugim lekovitim mestima po okolini!...

Sofki i sada, kad god bi se setila ludog tetina Riste, meso bi nekom odurnošću zaigralo. Seća se da zbog toga kao devojčica nikada nije volela ići k njima, još manje, kao kod drugih, pa dva i tri dana tamo ostati.

Ne zna se baš zašto je poludeo. Posle bolesti, u kojoj je bio sav uzet, uobrazivši da ga je, za vreme te njegove duge bolesti, žena varala sa najstarijim kalfom iz radnje, počeo da pije. Onda je i poludeo. Držali su ga i hranili vezanog, gore, na gornjem spratu. I kad god bi Sofka sa ostalom decom htela iz radoznalosti da ode gore i vidi ga, pa penjući se na stepenice počeli da vire kroz rešetke od ograde na doksatu ispred njegove sobe, on primetivši ih, go, samo u gaćama i košulji, visok, bled, počeo bi k njima da podskakuje i viče:

- Oh, Marija kurva!

I vezanih nogu, u belim, novim čarapama, jednako podskakujući, nastavljao bi:

- Oh, oh!... kurva Marija!...

Tetka, čuvši, brzo bi istrčala. Njih, decu, odjurila bi, a njega silom uvukla natrag u njegovu sobu. Noću bi bilo još gore. Sofka, pokrivena jorganom sa ostalom decom, koja, naviknuta, odavno bi zaspala, ne bi nikako mogla da zaspi, jer bi jednako dopiralo do nje odozgo, kroz tavanicu, njegovo pocupkivanje. Pa tek, kada bi tetka otišla da ga leči! Sofka nije tačno znala u čemu je bilo to lečenje, samo bi se onda jasno čulo njegovo jaukanje i vriskanje:

- Vodice, mori! Vodice, veštice! Umreh za slatku vodu! Auh!

I užasan krik, šum, odupiranje, vezivanje za krevet. I onda tetkino dolaženje otuda, njena zamorenost, malaksalost. I raskomoćavajući se u svojoj postelji da legne, ono njeno krštenje i uzdisanje i molenje:

- Uzimaj, Gospode! Oslobođavaj, Gospode!

II

Zato Sofka nikada nije volela da o tim svojim precima misli, jer je znala da bi uvek tada po tri i više dana, čisto kao krijući se od same sebe, išla po kući bolesna.

Svoga rođenog dedu i babu jedva kao kroza san pamti. Babin lik uvek joj je malo jasniji. Večito je sedela dole u sobi i to uvek leđima poduprta o zidove kupatila, kao da je i leti htela da ih greje i pari. Šiljasta nosa, šiljaste brade, ali za čudo visoka čela i krupnih, tako dubokih i tajanstvenih očiju, sa jasno izvedenim do na kraj čela dugačkim obrvama i gustim kao sen trepavicama. Što je nagore, ona je svome mužu, Sofkinom dedi, padala kao neka rođaka, istina ne po krvi, po ocu i materi, ali po nekom stricu. Grdan je novac morao da da, dok se venčali. I posle, kao zato što se tako blizak rod uzeli govorilo se da je ona uvek bila povezane glave koja ju je otada jednako bolela, i od koje se je ona jednako lečila, a najviše ljutom, prepečenom rakijom. Deda je zvao svojom "majčicom" i gotovo je na rukama nosio.

A dedu pamti samo po jednom. Čim Sofka poodrasla, umela sama da jede i sedi za sofrom, on, deda, naredio da i ispred nje na sofri, kao i pred njim i pred ostalim članovima porodice, stoji napunjen satljik vina. Samo ga po tom pamti, a više ništa. A posle su joj pričali: kako - kad Sofkin otac odrastao i, kao što je red i kao što dolikuje kući toliko bogatoj, otišao, pored Soluna, čak u Carigrad, da što više putuje i uči - taj njen deda i baba tada nikako nisu bili kod kuće. Ostavljajući momku Tonetu magazu gore u čaršiji a kuću Magdi, sluškinji, koju su još detetom uzeli i lepo je udomili, jednako su bili na čivlucima. Tamo se hranili od čivčija, da bi se samo mogao što više Sofkinom ocu, efendi-Miti, novac da šalje, te da on što bezbrižnije živi, uči i što više nauči.

I zaista, kad se Sofkin otac vratio, bio je prvi "efendi", gospodin. Lepšega u varoši nije bilo. Lepše turski, grčki i arapski govorio nego svoj maternji jezik. Za sve je bio tuđin i stran, naročito za toliku rodbinu. Istina, govorio bi pokatkad i zdravio se s kojim od njih, ali više običaja radi nego što je hteo. Čak ni sa ocem i materom, tek pokoji put. Nije ni jeo sa njima dole, u prizemnoj sobi. Gore, u gostinskoj sobi, moralo da mu se postavlja i naročito za njega da se kuva, toliki je bio probirač. Jedino što ga je zagrejavalo, čime se ponosio, bilo je to što ga zbog te njegove učenosti a i otmenosti počeli prvi begovi i paše da pozivaju. I to ne oni stari begovi, begovi samo po bogatstvu, već ovi drugi, koji su, pored bogatstva, isto tako bili školovani i naučeni kao i on sam i koji su u poslednje vreme počeli ovamo da dolaze i da bivaju postavljeni za medžlise i za sudove. Oni ga prizivali k sebi, družili se s njime. Prilikom suđenja, na savetovanjima, bivao je on kao tumač, kao neka veza između njih i naroda kome je trebalo da ovi sude i zapovedaju. Čak su ga na svoje gozbe zvali, u svoje kuće primali, kao što je i on njima vraćao te gozbe i dočeke, ali koji su luksuznošću i naročitim retkostima morali prevazilaziti te njihove. Tako isto on je bio najbolji i najmerodavniji ocenjivač ženskinja koje bi begovi dovodili za sebe.

Docnije, kada je trebalo da se ženi, pošto već nije bilo u varoši, kao pre, onako bogatih devojaka iz prvih kuća, nego je ostajalo: ili da sa velikim mirazom uzme kakvu seljanku, jer jedino još sa sela su pristajale da, donoseći sa sobom imanja, dođu u varoš i u ovakve stare kuće; ili da probira i uzme lepu, ali gotovo sirotu.

I on je ovo drugo izabrao. Sofkina mati je bila najmlađa od svih sestara, i kuća njena bila je, istina, nekada malo bogata, ali tada dosta oronula. Živeli su od kirije od nekoliko oronulih dućančića pri kraju varoši. Sofkine matere otac, večito bolešljiv, gotovo slep, jednako je sedeo kod kuće sa navučenom modrom hartijom nad oči, bojeći se sunčanice, i večito raspasan, iznegovan, kao da se tek sada iz postelje digao. Njene sestre odavna to nekadašnje bogatstvo prežalile i poudavale se za sitne trgovce, bakale, većinom skorotečnike, dok se Sofkina mati, Todora, od svih tih sestara odvajala. Bila više muško nego žensko. Vižljasta, suva i crnomanjasta. I niko se nije mogao nadati da će iz nje kakva lepota izaći. Ali ne prevarilo to njega, efendi-Mitu. Čim je takvu video, odmah, znajući u kakvu će se lepoticu docnije razviti, na iznenađenje i čudo svima, a najviše na uštrb dotadanje svoje gordosti i gospodstva, uzeo je za ženu. I zaista, nije se prevario. Kao iz vode, posle godinu dana udadbe, Todora se razvila i prolepšala u pravu lepotu.

Ali njega to brzo zasitilo, te opet nastavio svoj stari način života. Kao i pre, kada je bio neženjen, moralo se njemu isto tako gore odvojeno nositi, i ručak i večera. Retko je silazio među njih, još ređe se sa njima razgovarao a kamoli da je hteo štogod po kući da vidi, nadgleda. A docnije, kad mu žena rodi Sofku, morala je sasvim da se odvoji od njega i da spava dole, sa svekrom i svekrvom, samo da bi on mogao što spokojniji i mirniji da bude. A opet uvek, čim bi mu se ukazala prva prilika, gledao je što pre da ode na kakav put, tobož po trgovinu. Istina, tada već nisu, i to zbog oskudice u novcu, trajala dugo ta njegova putovanja, ali ipak su bila česta. A najviše su padala u ona doba godišnja kada je nekada, još kao mlad, išao na ta putovanja i nauke. I čak za vreme tih putovanja umrli mu otac i mati, Sofkin deda i baba. I kao da ga glasnik nije mogao na vreme naći kada se to desilo, te nije mogao stići da ih bar vidi mrtve.

Ali pored sve te njegove odvojenosti i usamljenosti od kuće, od rodbine, pa čak i od svoje žene, u kući se ipak živelo isto onako raskošno i u izobilju. Sofkina se mati, večito zahvalna što je on nju uzeo, uzvisio je k sebi, pokaza, više nego što su se od nje nadali. Kao da je bila iz prve i najbogatije kuće, tako je nameštala sobe, tako je gotovila jela, dočekivala goste i rodbinu. I dalje se rodbina tu skupljala, dolazila. Ona, mati joj, gledala je da prilikom svakog praznika, slave, imendana bude uvek sve lepše i raskošnije. A na njegovu tu večitu odvojenost, usamljenost od svih pa i od same nje, svoje žene, nikada ona čak ni izrazom lica, pokretom, a kamoli rečju da štogod pokaza.

Tek docnije, kad Sofka poodraste, on je više radi nje, Sofke, nego radi matere, počeo se kao raznežavati, i poneki put prilaziti k njima. Sam je počeo Sofku učiti da čita i da piše. Pokatkad, uveče, kad bi on dolazio kući, a dole, ispred kujne, među materom i međ ostalim ženama bila i Sofka, i kad bi mu ona poletela u susret, on bi onda, grleći je, dolazio sa njom. Sofka bi tada osećala po svojim obrazima njegove ruke, prste, kako je šašolje oko vrata, po bradici i po grguravoj kosici. I sada, kad se toga seti, Sofka bi počela da oseća onaj miris njegovih prstiju, suvih, nežnih i pri krajevima malo smežuranih, miris njegova odela a naročito rukava, iz kojeg se ta njegova ruka pomaljala i nju grlila i k sebi privlačila.

- Pa kako si mi, Sofkice? Jesi li bila dobra? - saginjući se k njoj tako raspoložen, zastajao bi sa Sofkom ispred kujne i počeo da se ili sa materom razgovara ili sa ostalim ženama zdravi, a ne, kao dotada, da, i ne zastajkujući i ne gledajući ni ko je tu, a kamoli zdraveći se, odmah se penje, ide pravo gore, u svoju sobu.

Svi bi se tada oslobodili, a naročito mati joj, koja jedva dočekujući tu priliku da se i ona sa njim, najviše radi ostalih žena, štogod razgovara, šali, počela bi tobož Sofku kod njega da panjka:

- Dobra! Celo jutro juri i trči kroz baštu. Ne mogu da je zadržim. Samo kida cveće i baca.

Sofka, jednako osećajući na sebi njegovu ruku i grleći mu kolena i široke čohane čakšire, i tada još, onako mala, pa je već znala da će to materi činiti radost i sreću, mazeći se oko oca, počela bi da odriče i da se pravda:

- Nije, efendijice, nije tatice! Nije, živ mi ti!

On, uzimajući je u naručje, nosio bi je sobom, gore, u onu njegovu sobu.

I ako bi tada počeo da pada mrak, dole kod matere niko od posetilaca ne ostao, on bi onda počeo sa njome da se igra.

A najviše bi, mećući je na minderluk, klečeći ispred nje, uzeo njene ručice da obvija oko svoga vrata, svoju glavu da meće u njen skut i da je gleda nekim tako širokim, čudnim i dubokim pogledom. Kao da mu iz samih očiju suze idu, usta počnu da se pokreću i vlaže se. Nikako ne može da je se nagleda, jednako kao u Sofkinim očima i ustima nalazeći i sećajući se nečega. Ko zna čega? Da li nečega neprežaljenog i nenađenog? Da li što ovako lepa Sofka nije muško, njegov naslednik? Da li što ga, njene tanke usnice, detinje ali crne oči i malo, tamno čelo, sa već dugom kosom, podsećaju na mater, na onakvu kakvu je prvi put video, prvi put se njome zaneo?

Noseći je na rukama po sobi, grleći je, govorio bi:

- Sofkice!... Tatina Sofkice!

I sve bi je jače grlio, tako da se Sofka i sada seća njegove skoro izbrijane brade koja bi je tada počela po licu da grebe.

I, ako sve to njegovo iznenadno raspoloženje, ta bujnost, ne bi bila prekinuta slučajnim dolaskom nekoga ili ma čim drugim, onda bi i mater k sebi zvao. Tada bi zajedno večeravali, zajedno sedeli gore, u njegovoj sobi. I Sofka ne pamti slađe večere od tih.

I sutra nastali bi tako isto srećniji dani. Kolima bi odlazili u Donje Vranje na čivluk. Ali niko više sem njih troje i Magde.

U kolima, na prvo mesto sedao bi on. I kao svakada, izvaljen na sedištu, sa jednom nogom opruženom i po njoj opuštenom rukom, obučen u čohano odelo, ali ne kao ostali, već u nekom naročitom za njega kroju. Čakšire malo uske, bez gajtana, jer su one lakše i skuplje staju zbog težeg šivenja. Suva, duguljasta, malo koščata lica ali svagda stegnuta izraza očiju i usta i sa malo visokim čelom i jednom po njemu nabranom, poprečnom borom ispod kose. Ispod čela su bile njegove uvek umorne, uvek upola otvorene oči. Onom drugom rukom držao bi Sofku na kolenu, a ona bi bila tada okićena i obučena kao već velika devojka. Cela kosa bila joj povezana, svi zuluvčići izvučeni oko čela i ušiju, a pretrpana mintanima i nakitima. Sproću njih sedela bi mati. Ona, sigurno okupavši se za ovaj izlet, bila sva rumena i svetla. Njene oči, one njene čuvene krupne oči sa izvedenim obrvama i vrelim jagodicama, tako bi joj se sjale a usta srećno igrala.

Kola bi silazila naniže. Ulazila bi u onaj prolaz, uzan i pritešnjen zasađenim vrbama i iskopanim jendecima, ali zato pun svežine. Onda bi izlazila i išla ka onoj ravnici, podjednako ravnoj zbog zasađenog kukuruza i duvana. Tada bi se sve brže primicali. Magda gore, kod kočijaša, usred korpi i zavežljaja sa jelima i pitama, već ne bi mogla da izdrži a da se ne zdravi i razgovara sa seljacima prolaznicima i radnicima. Uostalom, ona je jedina i odgovarala na njihove pozdrave, pošto on, efendi-Mita, sa Sofkom u krilu, zavaljen, nije gledao ni u koga već jedino u ono svoje ispruženo koleno, naročito u svoje lakovane, plitke, i to duple, prave turske cipele. Ili je bar tako izgledalo da samo u to gleda, da ne bi valjda primećivao te pozdrave i morao na njih odgovarati.

U čivluku, ograđenom zidom i topolama, odmah do reke, punom svežine i hlada, čak i zime usred leta, proveli bi nekoliko dana. Otac bi bio ceo dan dole, u bašti, izvaljen na jastucima, opkoljen tacnama duvana i šoljama od ispijenih kafa. Mati gore, na kuli, sva srećna, jednako je bila na prozorima od soba, koje tobož vetri i paje. Magda večito u svađi sa čivčijama i slugama što joj ne donose kako treba iz sela maslo, sir, piliće, da se večera ne zadocni. Uveče večeravali bi uz piće koje bi se u reci hladilo, i uz ono noćno izdvojenije i jače žuborenje reke, klaparanje vodenica, a više njinih glava jednoliko, kao iz daleka, šuštanje topola, njihovog gustog, sočnog lišća. Posle, dok bi mati nameštala gore postelje, otac bi ostajao da pijući leškari.

A često, isprva tiho, za sebe, docnije jače i glasno, počeo bi da peva. Pa se tek zanese, počne na sav glas. Mati ne sme da ga prekida. Samo ga otud, iz obasjane sobe, sluša. Sofka po materinom licu vidi da ona reči u pesmi ne razume, strane su joj, ali se vidi koliko ih oseća, kako od sreće, razdraganosti, čisto treperi i otvorenih usta guta odozdo njegov glas koji se sve više počinje da razliva po bašti, reci i topolama tako čudno, strasno i toplo.

Docnije, kad bi mislio da je Sofka već zaspala, dolazio bi i on gore sa još nepopijenim vinom u stakletu i produžavao pesmu, mater metao na krilo, rasplitavao joj kose i jednako pevajući grlio bi je i ljubio u lice i usta.

Kroz nekoliko dana vraćali bi se kući. Otac, istina kao umoren, kao povučen u sebe, ali zato mati presrećna. Ne bi mogla Sofke da se nagrli i da je se naljubi, jer eto njoj, svome detetu, Sofki, ima da zablagodari, što joj se opet vratio, on, njen muž, i njegova ljubav.

III

Posle dođe rat i oslobođenje, nestanak turske vlasti i gospodstva, pa i nestanak Sofkinog oca, efendi-Mite. Sa Turcima i begovima i on prebegao, i tamo u Turskoj počeo da se bavi, tobož trgujući s njima. Retko bi otuda ovamo prelazio. I što je Sofka bivala veća, on je sve ređe dolazio; u godini dana jedanput i to obično noću. Ostane po dva i tri dana, ali nikuda iz kuće ne izlazi. Čak i najbližu rodbinu, stričeve i tetke, ne prima.

I Sofka se seća da su ti dani bili najgori. Jer posle svakog njegovog ponovnog odlaska u Tursku, mati bi joj po nekoliko dana išla slomljena i ubijena, a to sve zato što je jedino ona sve znala. Znala je da on tamo nema nikakve trgovine niti kakve poslove, još manje da odlazi zato što tobož ne može da se odvikne od mešanja i druženja sa tim begovima i Turcima, već da je u stvari sasvim nešto drugo.

I onda bar nju ne treba da laže, bar pred njom ne treba da se pretvara. Znala je ona da on beži iz straha od sirotinje koja će, ako nije već, a ono sigurno doći, kao što je znala da im još odavna, i pre oslobođenja, imanje, a naročito čivluci i vodenice nisu kao što treba. Istina, jednako su se zvali njihovim, ali berićet se nije, kao nekada, dovlačio sav; već jedva nešto, ko zna koji deo. Više je izgledalo da je to od njihovih seljaka, čivčija, kao neki poklon i dar, negoli napolica. A već arende i zakupi od vodenice toliko su unapred i ko zna za koliko godina uzeti i toliko zamršeni, da je to bilo gore nego i sama prodaja. Ali o prodaji, osobito njemu, efendi-Miti, nije se smelo pomenuti. Voleo je i pristajao na sto puta gore pozajmice, uzimanje novca pod interese od zelenaša, nego da se ma šta proda i otuđi. Pa i ta uzajmljivanja, zalaganje imanja, morala su biti ispod ruke, u najvećoj tajnosti. Kao uvek, sve je to izvršavao Tone, njihov glavni momak, koji je još pod dedom Sofkinim bio doveden sa sela. On se posle toliko izvežbao u računima, da je, kao njihov zastupnik, jednako gore u čaršiji, u njihovoj magazi sedeo. On je sa seljacima i čivčijama ugovarao, davao imanja pod zakup i arende, kao što je i novaca uzimao u ime njihove kuće. I već je tada, kako se šaputalo, pored svoga gotovog novca, imao svoju kuću, a od njih, svojih gazda, od četiri i više godina nepodignut ajluk. Ali on je bio sve i sva, osobito kod Sofkina oca. Nikada ga ovaj nije pitao od koga je uzeo novac, koje imanje zato založio i pod kojim uslovima. On, Tone, imao je samo da njemu donese novac i da to niko ne dozna - a sve ostalo bilo je sporedno.

Ali posle oslobođenja došli su sudovi i parnice. Naročito kada se moralo sa seljacima i čivčijama da raščišćuje, da se zna čija je zemlja: da li gazdina i turska, da li njihova. Tada se videlo da im, posle svega, od njihovog imanja neće ostati ništa. A što je najgore bilo za Sofkina oca, još će pored svega morati da ide pred sudove i tamo on, efendi-Mita, da se zaklinje, svađa - i to s kim? - sa svojim doskora slugama! Zato je od svega digao ruke. A mogao je, samo da je hteo ne priznati nijednom svome čivčiji da je šta od njega uzimao, kao što su druge gazde i učinile, te ponovo došli do već proćerdanog i prodatog imanja.

- Eh, zar da me seljački hleb kune i suza njihova proklinje? - gorko, velikodušno je odbijao od sebe.

Ali tako isto nije hteo niti smeo da dočeka ni ono drugo - otuđivanje, prodaju imanja i obelodanjivanje svega što bi moralo da nastane. Zato je, odmah po oslobođenju, i on sa ostalim begovima i Turcima otišao i prebegao u Tursku, ostavivši Tonetu da, kako zna i kako hoće, on to svršava i raspravlja. I Tone je sa advokatima, kojima se tada, posle oslobođenja, sva varoš napunila, i koji su čak i na mamuzama napoleone nosili, sve lepo uredio i prečistio, tako da ništa nije ostalo. Ostalo je samo nekoliko njiva i vinograda, i to njive udaljene, a vinogradi zaparloženi. Od vinove loze ni traga, do samo goli i račvasti kestenovi. Jedina njiva što ostala a vredela bila je do Morave, do mosta kad se ide u Banju.

I kad je Tone došao da to sve kaže Sofkinoj materi, ona, po njegovom licu, izrazu i treptanju očima, videla koliko je on pri tom ukrao, nagrabio se. I to on, njihov sluga, koga oni odnegovali i podigli na noge! Ono malo novaca što je počeo da broji htela u lice da mu baci. Ali zar ona, Todora, pred njim da se pokaže! Jedino, kada Tone, praštajući se od nje i kao tražeći blagoslova i izvinjavajući se što sad mora da ih ostavi i preduzme svoj dućan, trgovinu na svoje ime, jedva tad, toliko je glas gušio, što mu odgovorila:

- Ako, ako, Tone!

- Pa, snaške, iako ja više nisam kod vas... - A da beše sreće, ja do smrti nisam mislio da napuštam vašu kuću. - Eh, zar vašu kuću ko da napusti?!... ali, iako više nisam, opet, uvek, kad god ti što zatrebam, samo pošlji, javi, i tu sam ja da učinim, poslušam.

- Dobro, dobro.

I ne mogući da izdrži, dok ne ode i ne izgubi se na kapiji, sav srećan, ponizan, čisteći oko sebe po svojim haljinama, a naročito cipele, i nameštajući jaku oko vrata - Todora, tresući se od bola, jada, srama i nesreće, okrenula se i, pre no što je on izašao, ona ušla u kuću, i tamo, ko zna gde, u kakav kut i polumrak srušila se plačući i grcajući.

Ali ipak znalo se da se to nikada ne sme doznati. Ni rodbina, niti iko. Ono što preostalo, osobito tu njivu oko Morave, Magdini su sinovi uzeli da rade tobož na ispolicu, a u stvari više davali nego što od nje dobivali, kao znak blagodarnosti što im je zemlja, koju su pre kao čivčije držali, sad postala njihova. Tako isto i Magda gotovo nikako se od njih, od kuće im, nije odvajala. Cele bi nedelje presedela tamo na selu kod svojih sinova i snaha gde je bila kao neki starešina, jer joj muž umro, ali, čim bi došla subota ili kakav praznik, odmah bi ovamo do njih dolazila, uvek donoseći ponešto, a najviše brašna, masla i sira, od čega bi posle Sofki i materi po nekoliko dana trajalo. I onda ovde, kod njih, slušajući i trčeći, presedela bi praznik i još koji dan. Tako isto i ostali seljaci, pređašnje njihove čivčije, i dalje su kod njih dolazili, uvek donoseći ponešto, nikad ne spominjući da je zemlja sada njihova, te se zbog toga u prvo vreme nemanje nije baš tako jako ni osećalo. I zato je materi Sofkinoj iz početka dosta olako išlo i ispadalo za rukom da se ništa ne primeti, već da, kao i pre, cela rodbina, naročito stari stričevi i tetini, uvek bivaju počašćeni ljutim rakijama i dobrim pićem i kafom.

A kad dođe slava, Uskrs, Božić, isto je onako bilo namešteno i spremno, i ona, mati joj, u najlepšem odelu, povezana, zakićena cvećem. Sofka tada uvek u novim haljinama, svilenim, od najnovije i najskuplje basme koja bi se u varoši počela da nosi. Celog dana, vesele i srećne, dočekuju goste. Čak i svirači dođu i odsviraju. A na pitanja o njemu, efendi-Miti, mati bi odgovarala: kako joj je baš pre neki dan poslao novac; i dolazio čovek da joj kaže kako on još ne može doći. U nekom je velikom poslu. Gledaće da bar na jesen dođe; i kako je Sofki poslao baš tu basmu, da joj se načini haljina...

I zaista, i sama Sofka s početka nije znala otkuda materi novac za te njene uvek nove i skupe haljine. Ali ubrzo se Sofka dosetila. Videla je: da joj mati zato tako skupe haljine daje, da bi je tom skupocenošću uverila kako zaista to on, otac, šalje, bojeći se da ga ona, kao svako dete, ne bi sasvim zaboravila ili ga čak omrzla što nikako k njima ne dolazi, što nju i "mamu njenu" ostavlja uvek tako same. A svi ti ljudi, sluge, koji su tobož donosili te njegove poklone, uvek su dolazili kada Sofka slučajno nije bila kod kuće, te ih ona nije mogla videti.

Ali sve je to materino upinjanje bilo uzaludno. Isto tako kao što je za to materino zavaravanje znala, znala je i za sve ostalo što se oko nje događa i zbiva. Osobito ono otimanje rodbine oko nje, Sofke, kada su ona i mati ostale same posle očevog napuštanja, tobož prelaženja u Tursku. Tetke, strine utrkivale su se kod koje će Sofka još onako mala, biti u gostima; kod koje će što duže ostati i biti gošćena i čašćena, i to toliko, kao da je ona kakav star čovek. A Sofka je i tada već znala da sva ta ljubav i nežnost rodbinska dolazi kao od neke slutnje, predosećanja nesreće koja već počinje da se događa. I zato su oko Sofke trčali svi i kao ulagivali su joj se, što su hteli time svoj rodbinski dug prema njoj da oduže: da je bar sada ugoste, počaste, dok se ta nesreća nije dogodila, i da, kada tom nesrećom budu rastavljeni i nemajući kada o čem drugom da misle, bar ih ona, ovako mala, ima onda u dobroj uspomeni po njihovom dobru, po ovom njihovom gošćenju, čašćenju, i kao takve, bogate i dobre pamti ih i seća ih se. A pored toga, zato su se još oko nje otimali u ljubavi, što su svi oni ne predosećali nego načisto s tim bili: da je ona, Sofka, poslednji izdanak od porodice, glavne kuće; da će se njome svršiti i utrti sve. Ali ipak, pored svega toga, izgledalo je da se otimlju oko nje najviše radi njega, oca joj efendi-Mite, jer mada ih je on ostavio, ipak ga oni još toliko poštuju, da eto sada njegovo jedinče i ljubimče gotovo što na rukama ne nose, i kao kap vode na dlanu ne čuvaju.

A da je zaista sva ta njihova ljubav bila više radi oca joj nego radi nje same, Sofke, ona je videla i po samoj materi. Jer docnije, kada Sofka poče da pokazuje znake ženske lepote; kad joj njene drugarice u igri počeše odjednom, iznenada, da zastaju i unezverene njenom lepotom, bujnošću prsiju, kose, da, diveći joj se, uzvikuju: "Ao, Sofke! Jao kakva si i kolika si!" - otada je mati ne pusti samu. Otada kapija nije smela da ostaje povazdan otvorena. Sofka sama ni na kapiju, ni kroz kapidžik u komšiluku, pa ni među same ženske, nije smela da ode, a da je mati ne pregleda, ne vidi kako je obučena. Makar bila u najvećem poslu, a Sofka htela da ode u komšiluk međ drugarice, ona bi, ostavljajući posao i brišući ruke o kecelju, dopraćala je do samog kapidžika i susedne bašte, jednako nameštajući je i doterujući je... Jer, zaboga - govorila bi joj tada mati, sva srećna - otkada ona sme dopustiti da Sofka ma kakva izađe. Taman! Treba onda još i on, njen otac, slučajno da naiđe, zatekne je takvu, ili da čuje da je takva, ovlaš i kako ne treba obučena, pa kako bi onda smela na oči da mu izađe a kamoli da se usudi i da ga pogleda!

Međutim, sve to nije trebalo. Odavna je Sofka za sve to znala: i zašta otac jednako tamo sedi u Turskoj; zašto ovamo k njima sve ređe i ređe dolazi, tako da ga je počelo da pamti i da ga se seća samo po tim njegovim noćnim dolascima, u malo već olinjalom odelu, potamnela, kao suva, a u stvari zborana lica, ali još jednako svežeg, obrijanog, vlažnih usta, još vodnjikavih očiju a uvek sa brojanicama, u lakovanim cipelama i belim čarapama... Pa onda isto tako je znala, kada bi oni mislili da ona uveliko spava, za ono njihovo, materino i očevo, dugo, noćno sedenje, cele noći nemo, bez reči, a iz očiju im se vidi: kako sve ovo treba jednom svršiti, ne može se više, treba bežati, prodati i kuću i sve... E, ali šta će onda grobovi na groblju, pa rodbina, pa osobito, šta će svet kazati!

IV

Sofka je oduvek, otkako pamti za sebe - znala za sve. I kao što je, nikad ni za šta ne pitajući, osećala i razumevala sve šta se oko nje događa, tako je isto znala i za sebe šta će s njome biti. Još detetom je bila sigurna u kakvu će se lepotu razviti i kako će ta njena lepota s dana u dan sve više poražavati i zadivljavati svet. Jer zna se da sada samo ona, samo iz njine kuće, jedino još "efendi-Mitina" kći što može biti tako lepa, a nijedna druga.

I ne prevari se.

A kao što je unapred predviđala, ta je njena tolika lepota učini ako ne gordijom, a ono srećnijom. I to ne zato što je njome muškarce zaluđivala i mučila, nego što je zbog nje i sama sobom bila zadovoljnija. Samu je sebe više negovala, više volela, jer je znala da kod nje neće biti ona obična svakidašnja lepota, kada se postane devojkom, i koja se sastoji u bujnosti i nabreknutosti snage, nego ona druga, istinska, viša, jača, koja se ne rađa često, ne vene brzo, sve lepša i zanosnija biva i od koje se pri hodu i pokretu oseća miris njen.

Sve se to tačno zbilo i ispunilo. Jer, kada ne samo što poraste, već pređe i dvadesetu, i, pošto je bilo poznato da se svaki ne sme usuditi nju da zaište, čak pređe i dvadesetpetu i šestu godinu, ona i tada ne samo da je jednako još bila lepa, nego i raskošnija i zanosnija. Samo što joj nestalo one gojaznosti i suvišnosti mesa, dok sve drugo na njoj neprestano je sve lepše i izrazitije bivalo. Ramena i pleća jednako su joj bila jedra, puna i razvijena; gornji deo ruku, mišice, bile su oblije i jedrije, te je zajedno sa punim joj plećima činile i dalje vitkom i pravom, i zbog toga joj se svakad stas i bedra jače isticali. Malo dugih, suvih ruku, sa, istina, suvim ali nežnim prstima i sa još nežnijim, više dlana oblim i punim člankom ruke koji je pokazivao svu belinu njene kože. Lica ne toliko sveža koliko bela, nešto malo duga, omekšala, koščata ali sa čistim i visokim čelom, crnim, krupnim, malo uskim očima, uvek vrelim jagodicama i stisnutim tankim ustima, tek pri krajevima vlažnim i strasnim. A od cele lepote njena tela koja joj je bila stala, kao skamenila se, da se ne bi trošila, jedino kosa, kako joj je još u početku počela rasti, tako joj je i tada jednako bujala i rasla. Kosa je bila crna, meka, teška, tako da ju je uvek osećala kako joj, kad je raspusti po vratu i plećima, lako i senovito leži.

Ali što je Sofku najviše uznemiravalo, to je što, otkada ona počela da raste i već se i razvila u ovu svoju čuvenu lepotu, on, otac, sve ređe dolazio. A ona je znala da je to sve zbog nje. Kao da se nje boji. Prođe po čitavo leto, jesen, zima, pa se od njega ništa ne bi čulo, niti bi kakvog glasnika poslao. Docnije čak i po dve i tri godine, a od njega ni glasa: ni gde je, ni šta je.

Mati da premre od straha. I to ne što se bojala da će sasvim ostati sirota, gotovo bez hleba, iako se uveliko počela da bori sa sirotinjom. Već je počela i gotovo prodala onaj gornji deo bašte iza kuće koji je gledao na ulicu. I to naravno prodala je "njihovom" Tonetu, pošto su samo njemu smeli da se povere; pošto samo on ne bi pričao i iznosio svetu da je to njegovo, da je od njih sasvim kupio, nego će, po običaju, pričati kako je uzeo tobož od njih pod zakup. I to morao kao toliko da ih moli, dok su mu oni dopustili da tu podigne neke svoje magaze.

Dakle, ta već očigledna sirotinja nije toliko plašila mater koliko taj očev sve ređi i ređi dolazak. Strepela je da ih, kako je počeo a znajući ga kakav je, naposletku sasvim ne ostavi, i nikada se više k njima ne vrati. I onda, ne već ona - njeno je prošlo, ona je bila gotova i spremna na sve - nego šta će i kuda od tolike sramote i pokora njina i već ovolika velika i toliko čuvena Sofka?

A Sofka, gledajući svu tu muku i strah materin, više je nju žalila negoli sebe. I ona je sa sobom bila odavno izmirena. Još u početku, kad je počela da oseća kako joj se sve više prsa razapinju, pune, kako joj telo biva sve zaobljenije; kada se od svakog iznenadnog dodira, čak i od šuma i bata nečijih koraka golicavo trzala i slatko uvijala, kada joj se od samog pogleda muških sva krv u glavu penjala, noge joj za zemlju kao prikovane ostajale i kada je osećala da ako bi taj muški ovamo k njoj prišao, da se ona od obamrlosti ne bi mogla maknuti, još manje mu se odupreti, odbraniti od njega - pa već tada, kada je dakle bilo najgore i najteže, već je tada ona bila uverena da nikada, nikada neće biti toga, neće se roditi taj koji bi bio ravan i dostojan nje, dostojan i njene ovolike lepote a i same nje, kao Sofke, "efendi-Mitine".

I pošto je još u početku bila uverena da nikada neće biti takvog koji će moći da bude veći od nje, da bi se ona osećala sva srećna, što takav, lepši i viši od nje i po svome poreklu i po svojoj lepoti, njenu snagu i lepotu troši i rasipa. Jer jedino bi takav mogao k njoj prići; jedino takvom bi se ona dala da je ljubi. A pošto je s tim u početku bila izmirena da nikada takvoga neće biti, onda je docnije sve lakše to podnosila. Čak je bila i zadovoljna što je s tim načisto. Jer posle toga nije imalo ništa što bi je bunilo, od čega bi prezala. Za nju nije bilo ni od kakvog muškarca opasnosti i zato je mogla da bude sasvim slobodna. Mogla je, kad god hoće, da izlazi na kapiju i tamo stoji. Svakoga muškarca, mladića, gledala bi pravo u oči. Čak sama ulicom, i po komšiluku, kad god je htela, išla je. Ni noću ne bi strepela. I zbog te svoje slobode, nijednoj svojoj drugarici nije zavidela, što se, i mlađa od nje, odavno udala, već joj domaćin počeo da se bogati i ona ulazila u red imućnijih žena, gazdarica. Ništa i niko kod nje nije mogao da izazove zlobu i pakost. Jer, viša od svih i zato zadovoljna sobom, osobito tom svojom jedinstvenom lepotom, ona je ravnodušno sve to oko sebe posmatrala.

Nikada se nije ona, kao druge, stojeći na kapiji i videći kako joj se kakav muški približava, po običaju, sakrivala iza kapije i, tek kada onaj prođe, onda da viri za njim. Kad god bi je bilo na kapiji, mogla se videti kako stoji ispred nje slobodno. Nikada u kapiji, nikada u strani, ne krijući se, a osobito ništa ne krijući od sebe, još manje od svojih prsiju koja bi, da ih druga neka ima takva, suviše puna i jedra, pokrivala boščom, prebacivajući je na sebe do ispod lica. Ona to nikad nije radila. Ako bi stajala, stajala bi na sredi kapije, sa iza sebe prekrštenim rukama i lako naslonjena o zatvoreno krilo kapijsko, sa komotno ispruženim nogama, prebacivši jednu preko druge. Slobodna, ništa ne krijući na sebi, nikad sa izvučenom iznad čela šamijom i skrivenim cvećem po kosi, već uvek onakva kakva je inače unutra, u kući, i sa još slobodnijim pogledom, uvek kao uprkos, na ravnodušnost naprćenom donjom usnom, zbog čega joj je uvek oko krajeva usta bila kao mala senka. Svakoga, koji bi joj se približavao, izdržljivo bi gledala i pratila, tako da bi ovaj gubio, kao sagibao svoj pogled, glavu i sa poštovanjem prolazio pored nje javljajući joj se.

Ako bi sa njim bilo još koga u društvu, koji je ne bi znao, ili bi čuo za nju, ali još je ne video, onda bi Sofka uvek za sobom, kad bi oni odmakli, čula razgovor:

- Koja je ova, bre, i čija? - iznenađen, zaprepašćen njenom lepotom a osobito takvim njenim drskim, slobodnim držanjem, pita onaj.

- Sofka, efendi-Mitina! - čuo bi se odgovor.

A u svima tim govorima o njoj, uvek je bio samo kao strah, divljenje i poštovanje, a nikad drugo, kao o ostalim ženskim. Zato je ona mogla uvek da bude slobodna.

I kao god što je tako slobodno, otkriveno i javno išla, stojala na kapiji, tako je isto i gore, na prozorima gornjeg sprata, što su gledali na ulicu i varoš, ne skrivena nego sasvim presamićena i oslonjena gledala i sa ravnodušnošću sve posmatrala. Ceo dan videla bi se kako presedi gore, na prozoru, sa podbočenim rukama o obraze, koji bi joj se nadmeli i još više porumeneli, sa sastavljenim plećkama, sa nadnesenom celom gornjom polovinom, nihajući se polako i osećajući draž u toj svojoj izvijenoj polovini, u ispupčenosti i razdvojenosti kukova, u dodiru prsa o pervaz prozorski.

Osobito je volela da praznicima, tako naslonjena i poduprta rukama, gleda dole po ulici, komšiluku i čak tamo oko crkve, u čaršiji, jer se sve to videlo, pošto je bilo ispod njine kuće.

Ravnodušno, s podsmehom gledala bi kako se razilazi svet, osobito ženske, kada počnu iz crkve da izlaze gde su bile ne toliko radi službe božje, koliko da ih svet vidi u njihovim novim, tek tada prvi put obučenim haljinama. Eno mlada, puna i čista lica, Nata gazda-Milenkovih. Ona se uvek, svake nedelje, sa ocem i maćehom vraća iz crkve. Otac ide iza njih, nasmejana, puna lica, i već ne u čakširama - a to zbog te druge, mlade žene, da bi i on izgledao mlađi - već u pantalonama i kaputu, više gledajući u ženu nego u kćer. Ali, Nata to ne primećuje. Sva srećna što je tako otac svuda vodi, ide ona, a ne zna da on to čini sve zbog maćehe joj, što nije u redu da on sa ženom izlazi a kod kuće ostavljaju samu i toliko već veliku devojku. Sofka bi uvek, kad god bi nju videla, sažaljevajući je gledala, kako o svemu tome ona ništa ne zna i kako sva srećna, uživajući u tim svojim novim haljinama, jednako se oko sebe okreće, da vidi da li je svi gledaju tako lepu.

Tako isto, koliko bi puta gledala i one kćeri Taška samardžije, više njine kuće, u istoj ulici. Ima ih četiri. Sve jedna drugu sustigle. Otac i mati bili su još seljaci, ali, pošto se obogatiše, njina deca, osobito te kćeri, brzo izišle na glas. Sve su jednaka odela nosile, većinom laka, tanka i u otvorenim bojama, da, svakako, time što više privuku pažnju. Lica i očiju nežnih, kadifenih, da niko ne bi pomislio da su to kćeri njihove, osobito po ocu im koji je bio bucmast i jednako tamna, debela, preplanula, seljačka lica. Sofka je gledala kako je od njih, radosnih što su tako lepe, što tako začuđavaju, uvek bila poneka na kapiji, kako uvek otuda ovamo na ulicu istrčavaju, da sigurno koga bolje vide ili se tome bolje pokažu, da su tu, na kapiji, i da ga čekaju. I na svakoj službi u crkvi i na svakom veselju, igri, uvek ih je bilo. Čak nisu izostajale ni sa sabora po obližnjim selima i crkvama. Isprva bi dolazile u prostim kolima, sa ocem i materom, sa puno korpi jela i buklija vina, da tamo celog dana presede. Docnije, kad se još više obogatiše, braća sasvim im porastoše, išle su na svojim kolima, i to lakovanim, sa federima, a bez oca, već samo sa materom i kojim bratom. Pa i to ne izjutra rano, da celoga dana tamo sede, nego posle ručka, kada kao sav ostali bogati svet ide, koji, pošto odlazi svojim kolima i konjima, ide kad hoće, tamo malo postoji, pogleda i vraća se natrag ranije. Idu dakle više šetnje radi, negoli, kao ostali, prost svet, samoga sabora ili odmora radi, pošto samo tada praznikom može da se odmara i jela i pića radi.

Ali, pored svega što je ona sa sobom bila potpuno zadovoljna, što nikome nije imala zašta da zavidi, te se zbog toga nikad nije osetila uznemirenom, još manje nesrećnom, ipak, nekako, uvek joj je zimi bivalo lakše. Da li što se tada biva usamljenijim, izdvojenijim od svega i svačega, jer se, u dubokim jesenima i dugačkim a jakim zimama, biva sasvim sam. Samo što pokatkad mati ode u rodbinu, pa i to brzo, još istoga dana da se vrati. I to ne zato što bi ovamo, kod kuće, Sofka bila sama i zbog toga ona imala, kao ostale matere za svoje kćeri, kad ostanu tako same, da se boji čega ružnoga, da tada možda kakav muški... nego što je znala da sada, po zimi, Sofka neće moći izlaziti i otići u komšiluk da uzme štogod, ako joj nešto bude zatrebalo. I sem tih materinih izlazaka, ta bi se zimska povučenost remetila još i praznicima i to kad su veći, kao Božić. Tada, usled dolaska gostiju, istina najužih, samo iz komšiluka, morao se čovek oblačiti i time kao ulaziti, pojavljivati se u život, dok sve ostale dane, cele zime bilo je sasvim mirno. Čovek je sasvim bio osamljen, sasvim ograđen kućom i zidovima, i mogao se osećati potpuno slobodan, i do mile volje ostavljen samom sebi.

Zato su te zime Sofki bile lakše, slađe, jer posle zime već joj nije bivalo tako, osobito s proleća. Uvek bi počela da oseća kao neki nemir, kao strah. Da li što je dotadanja zimska usamljenost i povučenost prestajala i sav život, koji je dotada bio ograđen i sprečavan i ugušivan mećavama i hladnoćom, tada je već počinjao iz kuća da izlazi i po ulicama, po čaršijama, crkvama, saborima, veseljima da se širi, mešajući sve međ sobom, i muško i žensko. I sigurno zato što bi je onda počinjao obuzimati nemir, što je znala da će morati, da ne bi ostala sasvim zaboravljena - ne radi sebe, nego radi matere i kuće - i ona sa tim zajedničkim životom, sa svetom ići, izlaziti. A, međutim, ona ništa sa njima nije imala zajedničkog. Sve je za nju bilo to tako tuđe i strano.

Ali, što je za nju najgore bilo, to je, što je ona s godine u godinu, uvek s proleća i leta - a to nikome, ni sebi, nije priznavala - sve sa većim strahom i užasom počela primećivati kako, što više stari ne lepotom i snagom, nego godinama, pored svakidašnjeg nemira zbog izlaska u svet, sve jače, sve jasnije se ispoljava, i, kao neka zmijica, počinje da je čupa i drugi nemir, upravo užas: kako će sada, ovoga proleća i leta, možda na prvom saboru pred crkvom pojaviti se koja nova devojka, koja će nju svojom lepotom baciti već jednom u zapećak i učiniti je - usedelicom.

No ipak, uverena je bila da to ne može nikada biti. Dopuštala je da će možda sada, toga proleća, kao uvek, neka tek tada prvi put izvedena svojom mladošću i bujnošću, kao svaka novina, privući opštu pažnju; ali da će nju svojom lepotom moći da natkrili, to je bilo nemogućno. Ne sada, nego nikada. Pa čak i onda kada bi je lice možda izdalo, ipak je Sofka bila uverena da je ne može nikoja nadmašiti. I, ne daj bože da do toga dođe, Sofka je osećala da bi onda bila u stanju sve da baci. Da samo dokaže kako je ipak ta nije nadmašila, u inat javno, pred celim svetom bi se otkrila, pa čak i podala, samo da ih uveri kako njenoj lepoti, razbludnosti njene snage i vrelini i strastvenosti nije mogućno da ikoja bude ravna. Da, strašno bi to bilo; ali ona ne bila Sofka, ako to ne bi učinila!

I onda, prestrašena time, unezverena, odmah bi počele sebe da kori i grdi: što ona sve to da misli i uvek njoj tako što da dolazi što drugim ni na um možda ne pada. I dokle će ona tako? Zašto ona nikada srećna, nikada zadovoljna da ne bude? Kada će i ona već jednom ništa da ne misli, kao ostale devojke samo da živi i zbog toga da je srećna. Celog dana, od jutra do mraka, i ona da radi, da gleda kako će i što više dograbiti da pojede, a da od ukućana ko ne primeti; pa onda dobro da ruča, večera, i to slatko, oblaporno, da bi posle večere jedva dočekala kad će leći u meku postelju, u koju će se od umora gotovo srušiti i odmah zaspati. I onda tako svaki dan. Sve sudbini da ostavi, pa da, brekćući od zdravlja i snage, sa nasladom čeka kada će je koji zaprositi, kada će joj biti venčanje, kada će imati muža; kada će i ona, kao i njene udate drugarice, imati svoju kuću i u njoj biti domaćica, sa mužem ići po rodbini, po slavama, večerama, kao i po saborima, i svuda gledati kako će se što bolje provesti, što više jesti dobra jela i nositi što lepše haljine.

I čim bi počele ovakve misli da joj dosađuju, uvek bi onda počela silom samu sebe da goni da i ona bude takva. Tada obično odmah preduzme kakav posao, kakav težak i čuveni vez. Zagreje se, zaraduje. Sva se unese u posao. Celog dana ne dižući glave radi. Mati jedva bi je odvajala da ruča i večera. I što bi se posao sve više i jače ispod njenih ruku ocrtavao, pojavljivao, slike se kao žive izdizale - a taj vez i šare bile su tako teške, da druga na njenom mestu tek ako bi mesecima mogla da uđe u nj - ona bi se sve više i više u to unosila i odmah bi počela osećati kako joj je drukčije. Mirnije spava. Ujutru je svežija. Na ogledalu vidi kako joj krvna zrnca počinju po obrazima da izbijaju i da se zaokrugljujući šire. Jelo je slatko. Voda još slađa. Oseća kako joj vazduh svež. I tada svaki čas, u svakom trenutku, bila bi u stanju da zaspi, i to slatko, duboko. Ali to ne bi trajalo dugo. Što bi se posao više približavao kraju, ona bi počela da oseća kako postaje sve klonulija i ravnodušnija. Jutra joj već ne bi bivala onako sveža. Od nemirna sna i glavobolje počinju joj bivati tupa. Ona bi mislila da je to od umora i velikog naprezanja. Ruke i vrat bi joj drhtali, da bi joj glava dolazila teška a snaga joj sva izlomljena.

Onda bi počela da ide ne znajući zašta i čisto da se vuče kao bolesna... dok, a to odjednom, iznenada, svu je ne obuzme ono "njeno": snaga joj u času zatreperi i sva se ispuni miljem. Oseti kako počinje sva da se topi od neke sladosti. Čak joj i usta slatka. Svaki čas ih oblizuje. Od beskrajne čežnje za nečim oseća da bi jaukala. I tada već zna da je nastalo, uhvatilo je ono njeno "dvogubo" kada oseća: kako nije ona sama, jedna Sofka, već kao da je od dve Sofke. Jedna Sofka je sama ona, a druga Sofka je izvan nje, tu, oko nje. I onda ona druga počinje da je teši, tepa joj i miluje, da bi Sofka, kao neki krivac, jedva čekala kada će doći noć, kada će leći, i onda, osećajući se sasvim sama, u postelji, moći se sva predavati toj drugoj Sofki. Tada oseća kako je ova duboko, duboko ljubi u usta; rukama joj gladi kosu, unosi joj se u nedra, u skut, i znajući za Sofkine najtajnije, najslađe i najluđe želje, čežnje, strasti, grli je tako silno da Sofka kroz san oseća kako joj meso, ono sitno po kukovima i bedrima, čisto puca. Ujutru nalazila bi se daleko od materine postelje i sa zagrljenim jastukom a sva oznojena. Danju, krijući se i od matere i od svakoga ko bi došao, ceo bi dan presedela tamo iza kuće, u bašti. I tada bi, gotovo kao luda, počela da razgovara sa cvećem. U svakom bi cvetu nalazila po jednu svoju želju, u svakom cvrkutu ptica pokoji neispevani, neiskazan uzdah i glas neke pesme.

I onda bi počela da oseća ono što joj toliko puta dolazilo i što nikada sebi nije mogla da objasni... Sve, sve to: i ti snovi, i ova bašta, cveće, drveće, i više nje ovo nebo, a ispod njega, oko varoši, oni vrhovi od planina, i sama ona, Sofka, u isto ovako odelo obučena, isto ovako sedeći, pred istim ovim cvećem, pa čak i sama kuća, iz kuće glasovi i idenje ili matere ili drugih, i same reči, želje, naglasci, sve to, čini joj se, nekada, ne zna kada, u koje vreme, ali isto, isto je ovako bilo, postajalo i ovako se kretalo. I onda, što bi bliže veče, sve bi to, a i ona zajedno sa svim tim, kao da nije na zemlji, sve jasnije, izdvojenije, sve zanosnije, silnije bivalo, da bi ona, dolazeći iz bašte ovamo kući, od razdraganosti i sreće čisto ruke više sebe dizala i umalo na sav glas ne pevala. Ali to nije smela. Samo se trudila da mati od toga štogod ne primeti i zato, i ako ne bi bila gladna, samo da je ne bi mati zagledala, silom bi večeravala i odmah se odvajala.

Išla je tobož da leži, spava, a u stvari da što pre ostane sama sa sobom, i da onda, sasvim sama u noći, pokrivena jorganom, nastavi što jače grljenje, milovanje, tonući i gubeći se od sreće zbog tih snova. I što je najglavnije, mada je bila uverena kako se neće udati, ipak, ipak svi su se ti snovi stapali u snevanje bračne sreće, bračne sobe, postelje, nameštaja... I taj san jedan isti: u velikoj, raskošnoj sobi, punoj izukrštane raznobojne svetlosti. Oko nje ostale sobe, takođe nameštene, okićene peškirima i darovima što je ona donela... Dole, u dvorištu, bije šedrvan, njegovi mlazevi, kaplje vode prema svetlosti iz ove njene sobe, žute se i šušte kao ćilibar. Čuje se svirka. On, njen mladoženja, kao završavajući poslednje veselje, već umorno, ali veselo, nestašno i razdragano se izvija, zanosi i prati pesme koje svatovi odlazeći od njih pevaju, ostavljajući nju i njega ovako same. On visoka čela, crnih, malo dugih brkova, a sav obučen u svilu i čoju. Mirišu mu haljine od njegove razvijene snage. Ona ga ovamo, u postelji, u bračnoj košulji, u moru od te svetlosti, šuštanju šedrvana, u svirci, pesmi, čeka. I mada još nije do nje došao, ona već oseća na sebi oblik njegova tela, i bol koji će biti od dodira njegovih ruku, usta i glave na njenim nedrima, kad on padne i kad počne da je grli i ujeda... I onda njega uvode. On prilazi. Poljupci ludi, besni; stiskanje, lomljenje snage; beskrajno duboko, do dna duše upijanje jedno u drugo.

Zato je ona tu samoću uvek volela. Čak, kad je sasvim sama kod kuće, mati joj ode ili na groblje ili poslom, pa se duboko u noć već ne vraća, ona je i taj strah od mraka nekako rado podnosila. Uvek bi se tada povlačila gore i onda, zatvorena kapijom i zidovima, dakle osigurana, predavala bi se sama sebi. A da bi sasvim izbegla strah od samoće i mraka, sve više i više zanimala bi se sobom. Slobodno bi se otkopčavala, razgolićavala prsa i rukave i same šalvare, da bi osećala kako bi jednim pokretom sve mogla sa sebe da zbaci. Onda bi se unosila uživajući u svojoj lepoti, osećajući draž od te svoje otkrivenosti i od golicanja vazduha. A koliko bi puta, čisto kao kakav muškarac, sa tolikom strašću počela da posmatra svoje prave, krupne dojke, u kojima su se ispod beline kože, već nazirale, kao odavno zrele, neke grudve.

Jednom umalo ne učini ludost. Bilo je nekako na izmaku leta. Opet je bila subota - pazarni dan. Mati sa Magdom otišla na groblje. Padao je mrak, ali nekakav topal, zagušljiv mrak. Mati joj nikako ne dolazila, a ona kao uvek, ograđena komšilukom i kućom, jednako bila sama. Nemajući šta da radi, a ne smejući da se kreće, sedela je gore u sobi i kao obično bila je raskomoćena. Čak i više nego obično, jer je bilo tada, više nego ikada, obuzelo ono "njeno". Ali kao nikada dotada, odjednom poče osećati kako je počinje za srce da hvata neizmerno duboka, iz tamne daljine sa slutnjom takva teška tuga, jad i usplahirenost: čime će se sve ovo svršiti?! Da neće, a sigurno će, sigurno - smrću?! I onda: čemu i našta sve ovo?

U tom ču kako iz bašte dolazi mutavi Vanko. I to peva. Sigurno pijan, kao svake subote od bakšiša što je dobio, slušajući po pijaci i čaršiji. I pošto je dole, u kujni, video da nikoga nema, on se poče peti gore, ovamo k njoj. Ona se trže. Brzo se pokri i kao opasa. Ali odjednom joj dođe luda misao od koje se sva oznoji. Što da ne? Pijan je - i neće znati; polunem je - i neće umeti kazati! I što da ne jednom i to, o čemu se toliko misli, sanja? Što da ne vidi ona jednom kako je kada se oseti muška ruka na sebi.

Vanko došavši ovamo i videvši je, zaradovan što ju je našao, i pijan, srećan, mucao je i mimikom joj poče pokazivati od koga je i koliko danas dobio.

- Ba... ba... ba!...

Ali videvši kako se ona sa minderluka, međ jastucima, onako raskomoćena, i ne diže, ne prilazi, još manje mu odgovara, niti se smeje - on zastade ispred nje kao uplašen. Ali ona ga pozva.

- Daj ruku!

On joj pruži slobodno ruku sa ispruženim i raširenim prstima, i to levu, jer mu ona beše bliže njoj. Ona ga uze za ruku, ali ne kao svakada, za prste, već odozgo i više ruke za dlan, za onu četvrtastu i široku kost. Zatim ona vide kako mu se iznenađenom takvim njenim uzimanjem ruke, rašireni prsti zgrčiše, te, prinoseći je k sebi, ruka njegova dođe joj onako crna, tvrda i kao neka šapa. Ali nije ona ta koja bi, kada nešto naumi, na po puta stala, ustukla. Brzo ga dovuče k sebi i držeći ga među kolenima i, ne slušajući njegove neprirodne glasove od straha i radosti, otkri svoja prsa i na svoju jednu dojku silom položi njegovu ruku pridržavajući je, pritiskujući je... Oseti samo bol i ništa više. Brzo, stresajući se od jeze, ustade. Ali on, obezumljen, lud, sa penom na ustima, iskrivljenim licem, gurajući je glavom u trbuh, grleći je po kukovima kidao joj meso i kao kleštima je vukao k sebi, da je obori, puštajući zapenušane lude krike:

- Ba... ba... ba!

I druga da je bila na njenom mestu, sigurno bi podlegla, izgubila bi se, ali ona, gnušajući se, samo ga odbaci od sebe i izađe, zakopčavajući se.

V

Bilo je to pred Uskrs. Sofka, kao uvek uoči tih velikih praznika, ništa nije radila dole u kujni, već je bila jednako gore, na gornjem spratu, raspremajući i nameštajući sobe. Tako je bilo i sada. I da se ne bi prljala, bila je obukla neki stari mintan koji joj je bio tesan, te su joj se prsa čisto kršila. Tako isto, da joj ne bi prašina padala po kosi, bila je ovlaš zavila glavu velikom zejtinlijom, šamijom te joj je lice odudaralo jasnije i svežije. Vetrila je i pajala sobe. Njene nanule zvečale su po suhom doksatu gornjeg boja.

Dole, ispred kuće, dvorište je bilo davno poliveno i počišćeno. Od kapije do kuće belila se kaldrmisana putanja. Iz kofe na bunaru curila je voda, i belasajući se spram sunca, kapala je po pločama. Trava oko bunara, po dvorištu, i čak oko kamenova po kaldrmi odudarala je tamnije. Od dvorišta pregrađena tarabama, zelenila se i pružala čak iza kuće njihova bašta. Pod strejama čevrljali su vrapci. Iz komšiluka čulo se takođe spremanje za sutrašnji dan: tresenje ćilimova, ponjava, lupa i ribanje tepsija i sahana. Sa ulice dopirao je bat koraka. Uopšte dan je bio čist, topao, i pun životvorne, balsamske svežine, kao što su dani proleća pred Uskrs. Na dnu stepenica, odmah do kujne, sedela joj je mati, i kao da joj je bilo hladno, bila se ogrnula po leđima kratkom kolijom, škorteljkom, a u stvari najviše se bila ogrnula da joj ne bi prašina odozgo, gde je Sofka čistila, padala i prljala joj čistu belu košulju oko vrata i na prsima. I tako pokrivena tom kolijom, držala je tepsiju u krilu trebeći po njoj pšenicu, a u isto vreme pazeći da u kujni ne iskipi jelo iz lonaca što su krkljali oko vatre. Trebila je marljivo pšenicu, jer večeras se ide na groblje i iznosi mrtvima za dušu.

Na kapiji zveknu alka.

- Domaćini!

Čak gore ču Sofka jak glas sa oštrim i stranim naglaskom.

- Sofke, udara neko! - doviknu odozdo mati. Sofka ostavi čišćenje i poče silaziti.

- Pa što ti, nano, ne otvoriš? - poče se ova nećkati silazeći niz stepenice.

- Idi, idi, došao neko! - poče je žuriti mati.

Dok je Sofka išla putanjom pored bunara ka kapiji da otvori, vide kako joj mati hitro sakri tepsiju sa pšenicom i užurbano, mada je bilo sve čisto, opet nekoliko puta mahnu metlom ispred kujne i skloni neku krpu i još nešto ispod stepenica.

Sofka otvori kapiju i stade iščekujući da uđe taj koji lupa.

Na kapiji se pojavi visok, obrijane glave Arnautin. Sofka se osmehnu, jer odmah vide da je to očev glasnik, jedan od onih džambasa koji svake subote dolaze iz Turske ovamo, na pazar, i kupuju konje. Tako isto ona vide kako i mati joj, čim ovoga pozna da je Arnautin, čovek iz Turske, dakle sigurno njegov glasnik, mada mu se, kao uvek ispred ovakvih velikih praznika, nadala, ipak, kad spazi da je zaista on to, poče se tamo, ispred kujne, unezvereno da vrpolji jednako okrećući se oko sebe i nanovo gledajući da li je sve počišćeno i raspremljeno kako treba.

- Je li ovo efendi-Mitina kuća? - poče Arnautin glasno da viče ulazeći i kao dvoumeći i još jednom zagledajući kapiju da nije slučajno pogrešio.

Sofka mu glavom potvrdi da je to. On uđe i uputi se ka materi širokim koracima i zavučenim rukama u bele čakšire. I, mada se još nije bio ni približio k njoj, otpoče:

- Eto, pozdravio vas efendi-Mita i poručio mi da vam kažem...

- Ako, ako, dobro nam došao! - predusrete ga mati. I kad dođe do nje, brzo mu iznese tronožnu stolicu da sedne.

- Sedi, odmori se! - poče ga nuditi usrdno.

Arnautin bojažljivo, kao ukočen, spusti se na stolicu. Mati, kao uvek pred svima tim očevim glasnicima, stade preda nj, prekrstivši ruke na pojasu i s malo nagnutom glavom k njemu, da željno i s puno poštovanja sluša šta joj je muž poručio i naredio. Sofka ode u kujnu da Arnautinu skuva kafu. Arnautin, namrštivši se, valjda da mu jače odskoči ona pruga oko vilice i čela, koja je pokazivala dokle je voda doprla pri njegovom jutrošnjem umivanju, poče oštro da priča. Retko je u mater gledao, već jednako u svoje jako žilave noge s debelim i dugim čarapama od kostreti. Sofka po njegovom glasu vide da je kao ljut. I osmehujući se, već je znala zašto je. Sigurno je i on, kao i svi očevi glasnici, kad k njima polaze, mislio da će, kada ovamo dođe, zateći majku i nju, Sofku, kao i celu kuću, malo sirotniju i onda da će mu trebati da njega navlaš pred njima grdi i govori im: kako i on tamo u Turskoj ne živi bolje, i time njima daje kao neke naknade, utehe. A ono, evo, prevari se! Video nju, Sofku, i mater, koja mada je bila prevalila četrdesetu, ipak je još izgledala mlada i sveža. Oko joj još toplo, kosa joj se još kao zift crni i svetli. Istina, ima malo bora oko očiju i usta, ali se one i ne poznaju, već se neosetno gube u svežini oblog joj i kao mleko, tako belog i nežnog lica. I kad je ovako lepa u svakidašnjem odelu, kakva li je kad je obučena!

Pa kako onda pred njim sada stoji smerno i kako bojažljivo raspituje o "svome čoveku" grdeći sebe: što nije znala šta će joj poručiti i iskati, te eto ne može sad odmah da njegovom glasniku to da. Nego, izvinjava se, ona će to poslati predveče u han gde je ovaj odseo i to još po sluzi.

I Sofka, po izrazu lica Arnautinova, vide kako na njega sve to silno utiče. I još kad on sagleda gde je Sofka kuvala kafu: kako otuda, iz tamne, široke kujne, odsjajaju oni njihovi veliki, teški poslužavnici, one žute široke tepsije; pa onda ispred njega, gde on sedi, suhe stepenice koje vode na gornji boj, a tamo do kapije stari šamdud sa račvastim kožastim stablom a do same kapije binjektaš koji je bio, istina, propao u zemlju, ali mu se još bleštalo njegovo mramorno teme. Sve to njega još više uplaši. Brzo, na velike gutljaje, posrka kafu, i odmah se diže žurno - i to ne sredinom kaldrme, već krajem kao da je ne uprlja - jednako izvinjavajući se materi: da se ona ne žuri, i kako će on nju tamo u hanu čekati, dok ona bude gotova.

- Će čekam, han'mo. Ako ne možeš danas, sutra, kada ti hoćeš. Jedan, dva, tri dana, ništa nije što ću ja da čekam. Čekaću ja! - poče se pravdati odlazeći.

Mati ga otprati do kapije, a Sofka osta u kujni perući šolje. Ali ona vide kako se mati, pošto otprati Arnautina i za njim zatvori kapiju, vraća polako i čisto teško. Dođe do bunara i tu ostade dugo, dugo. Posle skrenu i uputi se podrumu. Tamo dugo ostade pred vratima podrumskim, sigurno nešto zagledajući unutra, jer tek posle dugog vremena Sofka ču kako je ona otuda viče:

- Sofka, idi do Aritonovih i zovni Vanka!

Sofka ode i ubrzo se vrati sa onim istim Vankom. Vanko, kao uvek kad spazi mater joj, stade pred nju uplašen. Mati ga mimikom posla da ide u čaršiju i zove joj Toneta. Vanko sve trčeći ode.

Malo posle dođe i Tone. Nasmejan i već debela lica, kratko obrijan, u širokim mor-čakširama bez gajtana, s brojanicama, sitnim brzim koracima stade on pred Todoru, nekadašnju svoju snašku koja, dok je Vanko išao po njega, beše skuvala za nj kafu, iznela u žutoj taslici duvana, sve to metnula pred sebe, pa zavivši cigaru i pušeći je polako, čekala ga je.

- Snaške, zvala si me? - upita je Tone mećući brojanice u pojas i kleknuvši ponizno ispred nje, uza stub kuće.

- Sedi, sedi - poče ga nuditi ona dajući mu kafe i duvana - zvala sam te, a nije bogzna šta. Znaš ti one naše bačve?

- Kako da ne, snaške? Pamtim još kad su pravljene! Morali smo kapiju da porušimo i razvaljujemo dok ih unesmo! Kako da ih ne znam!

- E, pa one, te... Sad nešto preturah po podrumu, pa mi padoše u oči. Znaš, sad godine nerodne i ne mogu da se napune, pa zato sam te i zvala, da te pitam: kako bi bilo, kad bi se ko našao da čuva u njima vino, da im ne bi obruči poispadali od suše. Ti već znaš to. Radiš sa vinom. A za zatvor na podrumu znaš kako je već siguran!

- A već za to...

I Sofka po glasu njegovu oseti kako Tone već unapred sve zna.

- Pa, snaške, - poče se on nećkati - to bi dobro bilo! Dobro bi bilo da ja to... Imam ja nešto vina, pa kad bi mene htela pustiti...

- Baš dobro. Bolje ti nego tuđin - odahnu mati.

- E dobro. Hvala ti! - nastavi brzo Tone. - Samo, snaške, znaš, ja ako mogu jednu ili dve bačve da zahvatim. Ostale, sve, samo je vaša kuća u stanju da napuni, a moja kuća i moja ruka ne stiza toliko, jer se zna naše tanko stanje.

- Pa koliko možeš, Tone. A za više daće Gospod!

- Daj, bože, daj, bože, snaške! I svakome neka da što želi. A kako je bata-Mita? Čujete li šta za nj?

- Jutros mi dolazio trgovac. Zdrav je. Ne može još da dođe. Zakasao u trgovinu. Sofki poslao đizije za haljinu, a i novaca, da nam se nađe za ovaj praznik.

Tone, mada je bio uveren da je sve obratno, ipak se činio nevešt. Brzo ode, i po šegrtu posla joj unapred za celu godinu kiriju za te dve bačve, a docnije će on već i sve bačve da zauzme, pa i ceo podrum. Metnuće čak i svoj katanac na nj. Mati, kao uvek, ne brojeći novac (mada je svakad, u svakom njegovom fišeku, nalazila po nekoliko rđavih groševa), dade bakšiš dečku, isporučujući pozdrav Tonetu i njegovoj domaćici.

Dečko ode. Kapija se za njim zatvori. Sofka vide kako joj se mati ne diže, već ostade tako jednako sedeći, gledajući zamišljeno u ispijene šolje kafe i prevrćući novac u skut. Čak i ne ču kad se kapija ponovo otvori i na nju se slobodno provuče njina Magda.

Kao uvek, uđe ona brzo, noseći puno zavežljaja. I, ne zastajući pred materom niti joj nazivajući boga, ode pravo u kujnu.

- A dođe li? - trže se mati, kad je vide tamo u kujni.

- Eto, snaške, jedva stigoh, - poče da joj se pravda Magda. - Oni moji na selu uhvatili me tamo, pa de ovo, de ono. Ne može čovek da ih se otrese. Jedva donesoh. Evo...

I ne pokazujući šta im je donela, kao da nije vredno njene pažnje, poče da trpa u kovčege belo brašno, a u sahane i tendžere presno maslo i sir, što im je donela od svoje kuće i što su njeni celog posta brižljivo pribirali, samo da bi ona mogla što lepše i više ovamo njima, svojim gazdama, da ponese.

- Magdo! - ponovo je zovnu mati.

- Čujem snaške! - istrča Magda, a već joj bile umrljane ruke i zasukani rukavi od sudova što ih počela da pere.

- Idi u Šareni han i pitaj za trgovca, Arnautina, - poče joj naređivati. - Nađi ga i pitaj: da li može što mešano da mu ponese. Posle svrati u dućandžik za basmu. Znaju već oni kakvu će da pošlju, kad je za nas. Samo brzo, jer posle moramo da idemo. Sad znaš.

- Znam, snaške!

I Magda, stara, suha, koščata, obučena pola seoski pola varoški, brzo navuče na bose noge neke stare spečene papuče i ode. I to ne ode na kapiju ulicom, već kroz kapidžike, bašte, kuće, kako bi se sa celim komšilukom videla, sa svakim zdravila, i onda prekim putem otišla u taj Šareni han. A Sofka je unapred znala kako će ona odmah toga Arnautina, i ne pitajući ga da li on može, početi da savetuje kako će da pazi da se to što će poneti uz put ne pokvari i ne izlomi. I posle će mu ispričati o njima, svojim gazdama: Sofki, materi joj, ocu, a najviše o njenom dedi, kod koga je ona služila. I to ne zato da bi on od nje doznao za njih, jer po njoj ceo je svet morao znati za njih, nego kako bi tolikim svojim pričanjem ona Arnautinu pala u oči, te da posle on, kad odnese i isporuči pozdrav od sviju, uzgred kaže da je tu bila i neka starka, a on će onda, efendi-Mita, setiti se nje i znati da je to bila ona, njina Magda.

I zaista, Sofka posle nekog vremena kroz prozore odozgo ugleda Magdu. Izišla iz komšiluka i ode onom ulicom koja vodi pravo gore u čaršiju, gde je pazar i gde su ti hanovi. I bojeći se da nije zadocnila, gotovo trči. Jednako gura čas na levu čas na desnu stranu svoju ovlaš povezanu kratku kosu na glavi. Čas pođe lako, umori se. Jedva vuče na bosim nogama one spečene papuče, čas ih izuje, uzme u ruke i potrči. Ali opet svakog se časa zaustavlja: ili da skloni koje malo dete sa sredine ulice, da ga ne bi koji konj ili tovar pregazio, ili da kome odgovori na pozdrav.

Posle dugog vremena Magda se vrati zajedno sa dva šegrta koji doneše čitavu rpu basme. Sofka je znala kako je sad Magda sa tim šegrtima navlaš prošla kroz komšiluk, da bi svi videli tu basmu za Sofku i zavideli joj.

Posle, pred veče, kad se poče dan kloniti, bilo je vreme da se ide na groblje. Zvona već stadoše da prodiru kroz gužvu i vrevu iz varoši. Gore do Sofke poče da dopire vika, blejanje stoke, i ukroćivanje otrgnutih konja s pazara, i razilaženje seljaka. Iz čaršije se sve više i više dizala graja, vreva, šum, i to je sve brujalo i na sve strane mešalo sa prašinom, dignutom usled polivanja i čišćenja ispred dućana. Simidžije već počeše da se viđaju kako silaze iz čaršije, razmileli se po sokacima što vode na drumove. Trče besomučno da dostignu mušterije. Zavalili se od korpe simita. Džepovi im, naduti marjašima, klate se oko njihovih nogavica. Oni razvalili vilice, optrčavaju oko seljaka i silom im guraju i nude stare, podgrejane simite.

- Tetko, vrući! Tri za dvaest para!

A seljanke beže, sklanjaju se od njih, uverene da će im podvaliti. Ali najviše se sklanjaju i beže strepeći da ih ne pregaze konji pijanih seljaka, koji tamo po čaršiji zastaju ispred svake mehane, da još ispijaju okanice, pa onda kao besni jure ovamo na konjima. Iz nedara im ispadaju stvari što su nakupovali i poneli svojima u selo. Gaze sve ispred sebe, naročito Cigane i Ciganke. Ciganke u novim žutim šamijama, starim anterijama, beže ispred njih i, kao da ih umilostive, okreću se k njima i ponizno ih mole:

- Nemoj, gazda! Aman, gazda!

- Đid bre! - krkljaju oni. Konji im se propinju nad njima, i one, smrtno uplašene, beže ma na koju stranu.

Dole Magda se uzrujala. Ne može da sačeka mater, dok se obuče, već uzela korpu s jelom i ponudama što će se nositi na groblje, i stala ispred kapije. Metnula korpu na glavu, te joj svilen peškir prebačen preko korpe, svojim krajevima zaklonio celu glavu, i valjda zagrejana od one vreve, graje i čaršije, svaki čas naviruje ovamo i viče:

- Hajde, snaške, već sav svet ode na groblje!

A zaista, više njihove ulice, kroz kapidžike, iz sporednih ulica, gde nema meteža, već se čuje kako idu žene, starke i sluge ka groblju. Neke prolazeći pored Magde zapitkuju je:

- Hajde, Magdo! Ode li i snaška Todora?

- Nije, nije! Sad će - odgovara im Magda, tupkajući papučama.

Sofka je međutim sišla i ovamo u kujni mater nameštala. Čisto je i Sofki milo što joj je mati, sada ovako obučena u novo, u toj svilenoj anteriji, lakovanim papučama, skupocenom zagasitom količetu, koje joj tako toplo i pripijeno stoji oko polovine, došla sasvim lepa i sveža. Samo, valjda usled pomisli na groblje i plakanje, već joj i sad oko vlažno a usta toplija. A Sofka je znala da je to, pored ovoga, i zbog današnjeg očeva glasnika. Mada otac po njemu nije kazao da će doći, ona je ipak po tome slutila, nadala se da će ih možda sada, za Uskrs, pošto nije toliko vremena dolazio - valjda jednom obradovati i doći k njima. Zato je ona sad, osećajući se pred Sofkom kao kriva za te svoje nade i misli o njemu, svome mužu, stideći se te svoje slabosti, jednako krila od Sofke glavu i pogled i otimala se od nje da je tako dugo ne namešta i doteruje.

- Dosta, dosta, Sofkice! - prekidala je i zaustavljala Sofku, a ipak se videlo kako joj je milo što joj odelo tako lepo stoji.

Pošto materi lepo veza šamiju da joj jedri obrazi i ovalna brada odskočiše, vezavši joj ispod grla belu svilenu i meku maramicu, Sofka iziđe zajedno s njome i isprati je do kapije.

I kad za njom i Magdom zatvori kapiju, ona se brzo, gotovo trčeći, ispe gore i kroz prozor otpoče ih odgledati. Vide kako mati joj ide čisto ponosna i radosna. Zanoseći i zabacujući plećima sa svakom se ženom, kako koja iz komšiluka naiđe, zdravi. A sve one ili iza nje ili oko nje stupaju u društvu. Eno i tetka joj, Simka, čija je kuća odmah na ćošku do druge ulice, crnomanjasta, suva, koja je odavna ostala udovica i večito ide po sudovima parničeći se sa seljacima, nikako ne mogući da veruje da je njen pokojnik zaista mogao toliko da potroši i imanje seljacima da proda, a njoj i deci ništa da ne ostavi. Eno kako sa mlađim sinom izlazi i, čim opazi Todoru, odmah joj prilazi ruci, ljubi je. I Sofka ovamo zna kako joj sada ona tamo sigurno govori:

- Kako si, snaške? Eto ja danas imala neko ročište u sudu, pa eto jedva stigla da i ja pođem na groblje. - I produžuje sa njome put.

Mati, kao uvek idući u sredi njih, ide napred, i kao predvodeći sve ostale, zamiče naposletku sporednom ulicom, i gubi se ispred Sofkinih očiju. Sofka ostade i dalje nagnuta na prozor osećajući kako joj šalvare dugo, teško padaju po kukovima i kako joj se puna pleća, usled tog njenog ugibanja i uvijanja, dodiruju. Ali odjednom se trže. Kroz prozore više nje, igrajući se i dobijajući ružičastu boju od crvenih ćilimova, trnula je svetlost od sunca, koje zalazeći iza brda, snopovima je obasipalo varoš crveno, žarko kao krv. Međutim, iz varoši sve je više i više nestajao onaj žagor. U osvetljenom vazduhu, iznad glave čaršije, pazara, samo se dizao i lelujao oblačak od prašine. A dole, iz kuće, iz kujne i one velike sobe, ništa se nije čulo; takođe ni iz dvorišta, ni iz bašte. Zato se Sofka i trže, jer uznemirena baš tom tišinom, mirnoćom, predvečerjem, kroz raširene nozdrve, poče osećati kako se iz dvorišta pokreće i počinje da osvaja onaj sveži baštenski ćuv. Po bašti lišće šušti; iz trave i aleja cveća diže se onaj vlažan i jak miris.

A znala je kako će se to sve više odvajati, snažiti i otuda kroz tu tišinu ovamo do nje prodirati. A ta će se tišina sve više, sve jače širiti. Sve, kao umorivši se od dnevna rada i svršivši što je trebalo, počeće da se povlači, odmara i čeka veče, noć. Tek pokoje, zadocnelo, čuće se krcanje đerma na bunarima, tek pokoji bat ulicom. Žureći se, ako prođe tek pokoji sluga, čirak, noseći iz čaršije što je gazda za kuću nakupovao, a obično na mašine navlačene i ispeglane fesove, ili gotove haljine, uzete tek sada od krojača. Jedino što će se sa crkava, i varoške i šapranačke, neprestano zvoniti. A sve će drugo postati tiše, mirnije i tamnije. I kao uvek, i tada se Sofka najviše bojala i plašila. Zato, mada je znala da je kapiju zatvorila, ipak bacivši šamiju na kosu i na prsa, siđe dole. Čisto sa strahom, grabeći, dok je još videla, uđe u kujnu i zatvori vrata od one velike sobe. U samu sobu nije smela da uđe, jer tamo, u kraju sobe, već je bilo mraka. I kada i samu kujnu za sobom zatvori, oseti se slobodnija. Još jednom ode do kapije i, pošto se ponova uveri da je zaista dobro zatvorena, poče se vraćati malo umirenija i staloženija.

I ona, vraćajući se od kapije, prolazeći pored bunara, kao svakada pri takvim večerima, kada bi bila tako sama, zatvorena, poče osećati neku draž, i to draž pokretima tela. Ali baš zato nikako više nije smela da se vrati gore, na gornji sprat i tamo u onoj sobi sama da ostane, jer je znala da će je odmah početi da poduzima ono "njeno". Znala je da će, mada joj je sada mati na groblju, kroz nekoliko dana eto Uskrs i cela ova nedelja strasna i plačna, kada čovek ne treba ni da se nasmeje - ipak, ipak, pored toga što bi znala da je greh, nju sve više i više obuzimati ti osećaji, ta draž, milje, golicavost.

I da sve to ne bi bilo, ona, tobož poslom, poče jednako švrljati po dvorištu, a najviše oko kapije, do koje je ipak dopirao žagor koji je hrabrio. Ali međutim iz bašte poče da bije svežina i to tako slatka i bujna. Sa groblja jednako je zvonilo, a nekako čudno, teško, odmereno, da od toga Sofki bi tako mučno. I ne znajući ni sama zašto poče da je podilazi vatra. Nije mogla da ode u kujnu, još manje da uđe u spavaću - onu prizemnu sobu, veliku, mračnu sa dolapima i kupatilom. Bojala se da se ko otuda iz onih otvora i rupa ne pojavi. Zato, pored svega što nije htela, što se ustezala, ipak pobeže gore. I tamo, u sobi, do prozora, na minderluku sede međ crvene i meke jastuke čupavce. Snaga joj poče goreti, čelo, ruke sve u znoju. Nije smela da se makne, a kamoli vrata i prozore da zatvori.

Ko zna dokle bi tako sedela da se već jednom odozdo, sa kapije, ne ču tiho kucanje. Ne jako i silno, nego kao kad je čovek umoran, pa da ne bi privukao pažnju prolaznika on ovlaš samo kucne, tek da ga ovamo u kući čuju i što pre mu otvore. Odmah za kucanjem ču se umoran materin glas:

- Sofke, otvori!

Sofka, zaradovavši se, pođe. A i vreme je bilo da se one, majka i Magda, vrate, jer su već zidovi oko kuće i kapije mirisali na naslaganu prašinu od današnjice. Ali dok ona siđe i polako poče ići ka kapiji, a ono Magda, koja je kao uvek bila ušla odozgo kroz komšiluk, da bi prekim putem pre matere došla i otvorila joj kapiju, već stiže i, ostavivši korpu u kujnu, preteče Sofku na kapiji.

- Neka, Sofke, ja ću! - odbi je ona, žurno otvarajući kapiju na kojoj je čekala majka, stojeći tromo, predišući od umora, a i od jela i plača na groblju.

- Dođoste li? - upita je Sofka kratko, uzimajući od matere peškir u kome su bile pre, kad su pošle od kuće, uvijene sveće, bosiljak i cveće za groblje, a sada, kada se vraćale, bilo kolača i drugih ponuda.

- Eto! - odgovori joj mati i uđe.

Sofka osta da ponovo zaključa i zatvori kapiju, slušajući kako Magda trči ispred matere da tamo pre nje stigne i u kujni raspremi, upali sveću i osvetli sobu, da joj se ne bi snaška, onako u polumraku, ulazeći spotakla o što. Sofka se za njima vrati osećajući kako je od svega ovoga postala mrzovoljna i umorna. Uđe i ona u sobu kod matere.

U kujni je već Magda radila. Palila je oganj na ognjištu i raspremala onu veliku korpu što je na glavi donela, sa puno ostataka od pite i jela što se nije moglo da razda, a još više od drugih pita i jela što su nadobivale u zamenu razdavajući po okolnim susednim grobovima. I svaki čas, kao svakada kada bi dolazila sa tih podušja, usled mnoge ispijene rakije, jednako nateže testiju sa vodom. I, da je ne bi umrljala, naslanja je o lakat ruke i njime izdiže i prinosi ustima, da bi joj pucalo grlo. Odahnjuje ne mogući da se pribere od žeđi. I tobož nije joj tako slatka i prijatna zbog zagorelosti od pića, već što nije htela za sve vreme, dok je bila tamo na groblju, da pije druge vode, iz drugih bunara, jer sve one ne valjaju, ne mogu ni da se prinesu ovoj vodi njihovoj, iz njihovog bunara, te odahnjujući, govorila bi:

- Oh, oh, što je slatka ova naša voda! E, baš je nigde nema!

I da zabašuri sve to, poče se okretati Sofki i, po običaju svom, pričati joj šta je bilo tamo, na groblju: koja je kakvu pitu umesila i šta donela za razdavanje; kad je došla, dockan ili rano; kako žalila i naricala; koga najviše od pokojnih spominjala: da li muža, oca, da li sina, svoje dete jedinče, i koliko, do kog vremena plakala; kako je bila obučena. A naročito sve to za matere onih Sofkinih drugarica, za koje je Magda slutila da ih Sofka ne voli, osobito Milenkovih, Trajkovih.

Mati, pošto je i sama bila umorna od svega, prekinu Magdu obraćajući se Sofki:

- Hajde da večeraš Sofke! Donesi, Magdo!

Sofka joj ne odgovori. Ali joj mati ne dade. Pokazujući glavom u kujnu na onu korpu sa jelom i komađe pite, poče da je nudi:

- Uzmi, uzmi. Makar okusi. Znaš da treba i ti što u pokoj duše da uzmeš.

Sofka, mrzeći je da se odupire materi, pristade.

A nikada nije volela ta jela što se donosila otuda sa groblja. Uvek pored mirisa samih jela osećao bi se i drugi miris u njima, miris tamjana, pokapanog voska od sveća i suvih, istrulelih, oko krstača izvešanih šimširovih venaca. Čak bi se osećao i miris one zemlje grobljanske, sa samoga groba. Magda, držeći široku siniju i nagnuta nad njom a nogama jednako gurajući ispred sebe na što je nailazila, da se ne bi spotakla, stavi je ispred Sofke. A na prvom mestu se isticalo jedno veliko parče pite, koje se i belinom svoga brašna i množinom jaja i sira odlikovalo.

- Evo, na, Sofke! - poče je Magda nuditi njim, pokazujući glavom. - Ovo ti je poslala tetka Stoja i molila me bogzna kako da te pozdravim: da uzmeš i okusiš od te njene pite. Od nje nije ni razdavala drugima. Samo je za tebe i mesila.

Mati, čisto surevnjiva na tu ludost te Sofkine tetke a svoje sestre, kao da ona ne bi imala da umesi Sofki što bi joj se jelo, već eto ona, koja toliku decu ima, od imanja samo kućicu i vinograd, a muž joj gotovo nadniči - poče Magdu grditi:

- A što si joj uzimala? Što toliko parče, gotovo pola tepsije da ti da? Nema ni ona da jede, a kamoli drugome...

- Pa nisam mogla, snaške, - poče da se brani Magda. - Kada odoh kod nje, ona me jedva dočeka: "Sedi, Magdo! Otkad se nismo videle!" I onda daj rakiju, daj ovo, daj ono, i odmah ovo parče mi nudi. Čak je bila odavno spremila, odavno uvila u peškir. "Na, Magdo! Ovo je za Sofku. Od čistog je mutmelj-brašna. Samo jaje i mleko. Zna tetka šta mi Sofka voli, pa je tetka za nju ovo spremila. I mnogo da mi pozdraviš Sofku, Sofkicu našu. Tetka otkada je nije videla! I kroz dan-dva, ako ugrabim priliku, gledaću da dođem i da je vidim"...

Majka znajući sve to, samo odmahnu rukom, da bi ova prekinula. Sofka gledajući tu množinu jela, pita, po tepsiji, uzimala je od svačeg ovlaš, međ prstima i gotovo samo dodirivala ustima. A najviše je uzimala od tetkine pite.

Mati je jedva opet čekala da Sofka svrši sa večerom. I zaista, čim se Sofka prekrsti i, obrisavši skut od mrva, odmače od tepsije, i Magda ponovo iznese u kujnu, mati joj se odmah diže. Odmah poče da se skida i raskopčava, naredivši Magdi:

- Hajde, nameštaj, Magdo! - I produži jednako da se skida, razvezuje šamije, da joj lice i pun vrat sa modrinama gde je jače bilo stegnuto, bivaju sasvim slobodni; da skida anterije, jeleke i pojase, te da joj se snaga, prsa i suviše pune joj ruke i mišice, oslobođeni tesnoće - mada je eto već bila u godinama - ipak nekako još sveže i opojno pojavljuju.

Magda je za to vreme iznosila iz onih dolapa, gde su bile savijene spavaće haljine, pokrivene belim čaršavom, dušeke i jorgane. Istina, dušeci su bili skupoceni, teški, od same vune, ali stari, i pored najnovijeg, najopranijeg čaršava, kojim su opšiveni, nije moglo a da se ne oseća onaj vonj starih, toliko puta krpljenih, prešivanih a nikada nerastresivanih spavaćih haljina. I valjda usled svakidašnje upotrebe i stajanja na jednom istom mestu, bili su gotovo uplesniveli. Takvi isti su bili i jastuci, čupavci, dugački, ali sa grudvama. Takođe i jorgani sa prvobitnom svilenom postavom, teški, topli, jer su bili od čistog pamuka, ali i tanki, proređeni.

Magda, pošto razastre, namesti, donese i metnu više glave testiju sveže vode, čiji je grlić bio zapušen zelenim lišćem, iznese sobom sveću u kujnu, da bi se Sofka i mati u pomrčini sasvim svukle i legle. A ona tamo u kujni, kao obično, pre no što leže, poče da zatrpava, gasi i poliva vodom vatru u ognjištu, te da ne bi noću ko zna kakva iskra prsnula, i bogzna šta se učinilo, možda čitava kuća zapalila.

Sofka i mati svlačile su se ćuteći. Mati pre Sofke bi gotova. I pošto na brzu ruku, ovlaš prekrstivši se, odmrmlja molitvu, od koje kao i obično Sofka ču samo svršetak: "Gospode bože i sveta bogorodice, molim ti se"... brzo leže i pokri se jorganom, čak i preko glave. I tek, kao odahnuvši i oslobodivši se od svega ovoga, brzo i zaspa. Poče da se čuje ono njeno umereno, u dubokom snu, pućkanje na usta. Sofka, pošto uvi drugom starom šamijom svoju tešku kosu, da joj se ne bi u spavanju umrsila i sutra je morala ponovo da češlja, leže pored matere. I ona se pokri isto takvim skupocenim jorganom, ali isto tako tankim, proređenim, i koji joj se zbog toga uvek pripijeno obavijao oko nje, te joj se, tako ležeći na strani, sa prebačenom rukom duž sebe, jasno ocrtavala ona obla dužina tela, kukova joj i nogu.

Nije mogla da zaspi. Čekala je da dođe san i, s vrelim prstima ruke, osećala je kako noć sve jača, tamnija i usamljenija biva, kako mati iza nje uveliko već spava. Iz onih dolapa, iz kojih su iznete spavaće haljine, a oni ostali slučajno nezatvoreni, bije neka studen; iz kujne vlaga od polivene vode i razvejan pepeo usled zatrpavanja i gašenja ognjišta. Jedino, odozgo sa gornjeg sprata, kroz napukle tavanice, što dolazi suvota od starih dasaka, šindra i ukrasa drvenih po rafovima, sobama i doksatu. I onda sve bi to, tonući zajedno sa njima sve dublje i dublje, u noć i tamu padalo, i bivalo pokatkad prekidano otuda iz kujne iznenadnim šumom, zvonom tepsija, sahana, od miševa, koji bi pored njih protrčavali, i onda njihovim tamo grickanjem ispod kovčega, naćava. A iznad svega čulo se jednako, iz dna kujne, oko ognjišta, hrkanje Magdino. Ona, kao uvek, spavala bi podbočene glave o ruku, obučena, čak i sa papučama - jer, zaboga, sutra, čim zora, ona mora da porani, prva da ustane, toliki je posao čeka!

VI

Pred sam Uskrs, u subotu uveče, Sofka primeti kako je, kao i svake godine, došao najstariji Magdin sin. On, pošto po varoši sve nakupovao što za njegovu kuću u selu trebalo, pošavši natrag, svratio k njima.

Magda nije dala da on takav i sa onim njegovim prostim konjićem uđe na kapiju. Na kapiju je samo njega pustila, a njegovog konjića krišom, da niko ne vidi, iza kuće uvela i tamo u kraju bašte za neko suvo drvo privezala, da uz naramak sena ili trave drema, čeka, dok njegov gazda posvršava određene poslove: dovoljno naseče drva, sa česme u velikim sudovima donese vodu; po dvorištu ispred kuće travu počupa i raščisti... Pa onda, pred sam mrak, kada počne cela varoš da se potresa od cviljenja i blejanja jaganjaca, da i on ode i, za svoj novac, kupi najbolje i najugodnije jagnje, odmah ga do kapije, ispod šamduda, okačivši omču od starog nekog i masnog užeta, tu zakolje i odere. Ali prolivenu krv da ne počisti, da bi se po njoj sutra, kada gosti dođu, videlo kako je celo jagnje zaklato a ne da je sa kasapnice na čerek kupovano. I kada bi sve to svršio, uredio, ne pojavljujući se, i ne kazujući se ni materi ni Sofki, gotovo u crni mrak ode u svoje selo. I onda bi se čulo kako Magda, prateći sina, kao svake godine, naređuje mu i poručuje:

- Pa sutra da ne zaboraviš i da poraniš, i ti prvi da dođeš na čestitanje ovde. I ono prasence gledaj da dobro urediš i doneseš, da ne zaboraviš!

- Hoću, nano! - ljubi je sin u ruku.

- I - nastavlja Magda - nemoj Staja (njegova žena) da pogaču prepeče. Neka gleda da je od čistog brašna. A ti od one naše rakije jedan pangur da natočiš i da mi doneseš, za mene, jer ne mogu ovu njinu "varošku" da pijem.

I bacajući se sinu o vrat i ljubeći ga strasno, produžavala bi:

- A sad u zdravlju i sreći da mi sutra dočekate slatki i mili praznik! Sve mi pozdravi, i svi mi zdravi i veseli bili!

- Hvala, nano! Hoću, nano! - jednako odgovara ljubeći je po ruci brzo i, krijući se, da ih ne bi opet Sofka i mati, njine gazde, videli i nasmejali im se za tu njihovu "seljačku" ljubav, odlazio bi iza kuće, odvezivao konjića, usedao na nj i, srećan, slobodan, jezdio put sela i mraka koji bi se počinjao hvatati.

Magda i mati celu noć ne zaspaše, jednako uređujući i nadgledajući oko lonaca jela. Sofka sa svojim sobama gore bila je odavna gotova. Gore su je čak čekale već nove haljine, sašivene od one nove basme. Kratak, dosta otvoren jelek sa žutim širitima kao i šalvare sa velikim kolutovima oko džepova i nogavica od poređanih zlatnih, žutih gajtanova. Sofka ih je već juče probala da vidi da li su joj dobre. Ali su joj izgledale nezgodne, što učkur i nova basma nije bila ugužvana i umekšana, te su je greble oko polovine. A cele šalvare izgledale su joj kao da nisu njene, jer, zbog toga što su bile krute i nove, činile joj se šire i kao da se ona iz njih više vidi, kao da je gola.

Sutra, na sam Uskrs, kuća obasjana suncem, nameštena i spremljena, uzdizala se i sjala svojim starim poleglim krovom sa onim nekolikim već naerenim ali okrečenim dimnjacima i sa opranim prozorima i oribanim vratima od soba na gornjem spratu a osobito sa onim od mnogog ribanja već žutim kao vosak starim stepenicama. Cela ona, sa tim gornjim spratom ispred sebe, obuhvatala je sve ono polje, bašte, njive i drum kojim se ulazilo u varoš, i prolazeći pored nje išlo gore u čaršiju. Sproću kuće i iza nje ležala cela varoš, sa crkvom, sahat-kulom, pazarom, brdima, vinogradima, i dok se sa tog njinog gornjeg sprata sve ovo moglo da vidi, dotle sa ulice, zbog one njine velike dvokrilne kapije, nikad se nije mogla cela kuća videti. Ali sada, pošto je, kao svakog praznika, kapija bila širom otvorena i njena krila poduprta sa dva velika kamena, sva se kuća videla. Čista, spremna, i kao izložena, stoji otvorena za goste, za taj svet spolja iz varoši. I sada po njoj, što jači dan, sunce sve svežije i toplije zagreva, a sa crkve jače i uznemirenije zvona zvone, iz ulica svet sve više izlazi i ide ovamo po ulici, i Sofka i mati i Magda sve užurbanije, uplašenije trče, silaze, penju se po stepenicama.

Bile su spremne. Čak i Magda, i začudo sasvim kao što treba, do grla zabrađena novom šamijom i sa zakopčanom košuljom. A ta zakopčana joj košulja oko vrata za nju je najgore bilo. Još pored toga bila je Magda i u sasvim novoj, širokoj seljačkoj futi; na nogama takođe nove čarape. Samo papuče nije mogla da trpi, već išla bez njih, a to sve zbog tih novih čarapa koje su joj noge isuviše ugrejavale. Videlo se kako svaki čas izlazi iz kujne i sa iscepanim drvima vraća se natrag.

Gore, nasred gostinske sobe, stajala je mati. Obučena u svilenu anteriju, opasana novom, tankom boščom i sa prekrštenim rukama na pojasu. Bila je uzrujana. I radosna i uplašena. Usta su joj jednako mrdala, a po okruglom i punom joj licu, naročito oko jagodica, pokazivala se rumen. Jednako je, onako stojeći, punila i svaki čas ispijala kafu, a oko nje, kao uvek, bio je prostrt iznad asura, da bi bilo mekše i ne čuo se hod - onaj veliki, stari ćilim sa Solomunovim slovima. On je celu sobu ne samo ispunjavao nego i bio veliki za nju. Morao se oko krajeva da podavija. Okolo po sobi minderluk sa jastucima a pokriven uskim čupavcima, mekim i crvenim, koji su pod dodirivali. Po rafovima poređani sahani, naročito ibrici, šolje i sudovi za piće i posluživanje. I sve to, istina od starog zlata, sada oribano i očišćeno, jasno je odudaralo svojom žutinom od crvenila nameštaja. Pored ona dva prozora sa belim kratkim zavesama, koja su gledala na crkvu i varoš, kao i ova druga dva suprotna, koja su gledala dole, na polje, bašte i drum, još svežijom i prostranijom činila je sobu i ona množina po belo okrečenim zidovima povešanih svilenih i kao val lakih peškira. Svi išarani starinskim šarama i starim zlatom. I mada su bili već počađaveli, ali usled svog nihanja, pokreta pri svakom ulazu, otvaranju i zatvaranju vrata, činili su da po sobi uvek bude hlada.

Sofka se još nije bila sasvim obukla. A i nije nalazila za potrebno, pošto je znala da će oni što će početi sad prvi dolaziti biti većinom seljaci, nekadašnje njihove čivčije.

I zaista, prvi počeše dolaziti seljaci. Svi oni dolazili su otuda iz bašte, gde su na gornju kapiju ušli, da bi u bašti, iza kuće, konje ostavili. I čim uđu, prvo bi išli u kujnu, a opet svaki sa pogačom ili kojim drugim poklonom. Posle sa mukom su se penjali gore kod matere i, još sa većim nestrpljenjem, tamo u sobi, ne sedajući već klečeći u kraju, do zida, a nogama odgurnuvši ćilim, da ga ne bi uprljali, čekali su da se svrši posluživanje, razgovor, pa da se opet povrate u kujnu, kod Magde. I tu bi, oko ognjišta, na kratkim stoličicama sedeli, pili rakiju, koju bi im Magda grejala i sa njima pila. I svaki čas posle kada gosti iz varoši počnu da dolaze, oni, držeći ispod sebe stoličice, izviruju i sa strahopoštovanjem gledaju kako su ovi obučeni, i kako se slobodno penju na stepenice, sedaju tamo, piju i razgovaraju se i to glasno, da se i kod njih ovamo u kujni čuje.

Za sve to vreme, dok su oni seljaci dolazili, Sofka se nije oblačila. Šuškala je dole u spavaćoj sobi. Zagledala odelo, minđuše i spremala šta će obući. Ali kad zvona pri kraju službe počeše naglo da rastu i rasturuju se na sve strane po varoši kao poslednji put; i kad do nje ovamo u sobu poče da dopire iz ulice bat koraka, glasni razgovori; i kada mati, videći i sama odozgo, iz sobe, kako se oko crkve izlazeći iz nje, crni svet i rastura - poče ona Sofku odozgo žuriti:

- Hajde, Sofke! Vreme je, Sofke! Tek što ko nije došao!

Sofka se tek onda poče oblačiti. Osećala je draž od one lake, čiste košulje, gotovo žute od mnoge svile; od onih dugačkih, i kao sve nove, više nego obično, teških šalvara, nabranih u bore. Samo oko jeleka je imala mnogo posla. On joj je bio mnogo otvoren i mnogo tesan. Jedva ga bila zakopčala, te je posle morala jednako da izvija plećima i bedrima, probajući da li joj od tesnoće neće gdegod pući. Ovlaš poveza se kratkom, svilenom i zatvorene boje maramom. U uši obesi one materine u rodbini nasleđivane zlatne minđuše sa velikim dukatom, koje su bile spojene zlatnim sitnim i dugim lancem, čija je sredina bila utvrđena za takođe zlatnu kuku, koju zabode gore po potiljku na šamiju, te je polovine od tog lanca počeše golicavo a hladno da dodiruju po vratu i leže joj po ramenima. Kosu nije htela sasvim da zaglađuje oko čela. Naročito iza uva ostavi je, da ima malo pramenova, te da bi oni svojom senkom kao sakrili onu udolicu ispod ušiju ka vilici, a i ceo joj obraz od te senke došao tamniji, ovalniji. Od cveća zakiti se samo jednom kitom svežih, u bašti nabranih zumbulova i međ njima jedina bela lala. I to se zakiti ne gore, više čela, nego po potiljku, naniže, niz kosu. I sa osmehom, videći kako joj to sve lepo stoji, iziđe, i čisto zapahnu u kujni sve.

Seljaci nemo, iznenađeno se digoše. Počeše da joj prilaze ruci, ali ona ne dade. I sa istim osmehom, sa očima malo zatvorenim od zadovoljstva, u lakovanim cipelama, zakopčanim na kopče, s visokim potpeticama, koje su joj dobro činile, jer joj zbog njih šalvare nisu dodirivale zemlju i dizale prašinu, pope se gore, materi.

Kao svakad, čestita materi Uskrs i poljubi je u ruku. Mati, ushićena a i potresena - ko zna kakve joj misli tada dođoše, kada je vide toliko lepu i ne toliko raskošno koliko prosto i ukusno nameštenu - grleći je, ali polako, da joj ne poremeti ni kosu, ni odelo, poljubi je, ne u čelo, kao mati - već u usta, kao sestra:

- Vaistinu vaskrse, čedo moje! I tebi srećan dan, i živa i srećna mi bila!

Sofka sa velikim poslužavnikom, pokrivenim izvezenim peškirom, siđe natrag u kujnu, da po njemu poređa čaše i šolje kojima će se gosti služiti.

Utom Magda istrča iz kujne i polete kapiji. Na kapiji, poštapajući se i vođen dečkom, pojavi se stari "deda", sveštenik Rista. Gotovo slep, poguren, duge, od duvana i čibuka gotovo žute brade, i obrastao gustim belim dlakama oko očiju i obrva. Trese se od starosti i jednako se muči zagledajući oko sebe da li je zaista tu, kod njih. Njegova dosta iznošena duga mantija klimata se oko njega.

Magda mu priđe ruci. Celiva ga i čestita praznik. On je poče dugo, trepćući, gledati, ne mogući da je se seti, tako da Magda, tupkajući ispred njega, sama poče da mu se kazuje:

- Ja sam, dedo. Ja, Magda, Magda.

Jedva, kao kroza san, on se seti nje i nekim kao izmučenim od starosti, od usamljenog sedenja i bdenja u svojoj sobičici, dugim a još jakim glasom poče:

- Ama ti li si, Magdo? A ja ne mogu, mori, da te poznam.

I vođen Magdom pođe. Mati brzo, sva radosna što ih on nikako ne ostavlja, nikako ne zaboravlja da prvo njih ne poseti, siđe i istrča preda nj.

- Hvala, dedo! Srećan ti dan i praznik dedo!

I pošto ga poljubi u ruku, a drugom rukom držeći ga ispod pazuha, produži da ga ona vodi. On, tresući se, oslanjajući se i pipajući svojim štapom koji je bio mastan, išao je i jednako kao budeći se govorio:

- O, o, Todoro! Kako si mi, Todoro? Šta mi radiš, Todoro?

I Sofka istrča, i ona, obradovana njegovim dolaskom, poljubi ga u ruku. I on, okružen njima, poče da se penje i da se nećka:

- Ama ne mogu ja gore. Bolje ja dole, tu u kujni da ostanem, jer ja ne mogu.

- Možeš, možeš, dedo.

I njima dvema pridržavan, poče se peti. Prvu bi nogu lakše digao na stepenice, ali je sa drugom teško išlo, dok bi je digao i metnuo do one prve na stepenici. Sav je zaudarao na burmut, duvan, i na neki star, ali i suv, osvežavajući zadah. I kada se s mukom gore pope, i kada bi posađen na minderluk, kada se oseti da je ceo, da je siguran u mestu, on poče:

- Pa kako ste mi? Šta mi radite? Jeste zdravi i živi? - Ja eto, - više kao za sebe produži istim onim otegnutim glasom - nikako u smrt, nikako na onaj svet. I molim se Gospodu, ali on neće pa neće da me uzima. A teško je, Todoro. Ne može se više. Već i ne vidim, i ne čujem, a i na smetnji sam onim mojima.

I onda otpoče da se tuži, kao svi suviše stari ljudi, koji, ne što im se ne mili živeti, nego što vide koliko ih njihovi u kući ne paze, digli ruke od njih i u neko udaljeno sopče metnuli ih da sede. I tamo, što bi im se donelo, to bi jeli i pili. A već od starosti, prosutosti, ne smeju kćeri i snahe ni da ih dvore, ni da k njima ulaze, već samo sluge, i to muški. Ali, kao da se seti da nije u redu, naročito sada, da o sebi priča, prekide i poče da pita o njemu, efendi-Miti, koga je on krstio, docnije sa Todorom venčao, a sa čijim je ocem, Todorinim svekrom, bio nerazdvojni drug još iz detinjstva.

- Pa šta mi radi moj Mitica? Gde je? Zdrav li je? I što mi se nikada ne javi, kada dođe, da ga vidim. Koliko puta pitam one moje za njega i za sve vas, a oni ili mi ne odgovore, ili možda mi nešto i kažu, ali ja ne čujem, pa mislim da mi ništa i ne kažu.

- Zdrav je, zdrav, dedo! - dovikivala bi mu Todora oko ušiju. - Eto pre tri dana poslao Arnautina. Sve je pozdravio, nama poslao nešto novaca, da nam se nađu za ovaj dan, a Sofki neke svile i basme. Ne može još da dođe. Zakasao u neku trgovinu.

Utom Sofka dođe sa poslužavnikom, te mater prekide. I dok ga je Sofka služila slatko, smešeći se što on ne vidi, ruke mu drhte sa onim njegovim žutim, koščatim prstima, te je ona sama morala kašičicu u usta da mu meće, dotle mu mati bila načinila cigaru i pripaljenu uturila međ prste. A još kada Sofka, znajući da on to voli, ne kao obične goste po jednom čašicom rakije služila, već na stočiću, primaknuvši mu ga do kolena, poređala pet šest čašica, a mati takođe, čim popuši jednu, ona već drugom gotovom, zapaljenom ga nudila, on sav blažen, srećan, razgrnuvši mantiju i raskomoćavajući se, poče da ih blagosilja i bogzna kakvim imenima da im tepa.

Ali utom odozdo dete koje ga je bilo dovelo poče da viče kako je vreme da ga vodi natrag. A po tome odmah su Sofka i Todora znale da naročito rakijom ne treba više da ga nude, da su njegovi iz kuće zato tog dečka i poslali, da ga on vodi, a u isto vreme i da pazi na nj da dugo ne sedi. Bojali se da se tako ne zanese, pa ne samo kod njih nego i po ostalim kućama ne pođe na čestitanje, i ne opije se. Jer su znali kako je, kad mu se ukaže prilika, i onako star, oblaporan kao neko dete.

Ne toliko što je podržavan od Todore i Sofke, nego više usled rakije, a i što se nije peo nego silazio, kretao se brže i lakše. Siđe gotovo sam. Sofka i Todora ispratiše ga do kapije, i odgledaše kako poštapajući se, presamićen, ide sam, ne dajući da ga dete vodi, već zamahujući onom drugom rukom čak iza leđa.

Utom i ostali tetini, stričevi, komšije, počeše da dolaze. Dođoše i svirači. Njih je Magda dole častila i ona im naređivala šta će i dokle da sviraju, prekidala ih i otpraćala.

Kuća se ispuni. Sofka je jednako silazila i pela se noseći poslužavnik sa kafama i rakijom. Ubrzo se gore u sobi ispuni raf od donesenih limunova i protokala. Deca su dole, u kujni, od Magde dobivala kolače i crvena jaja. Mati, sva srećna, služila je goste, naročito duvanom, i jednako razgovarala, svakom pričala i kazivala o njemu, efendi-Miti. I kao da je on tek sada iz sobe nekim poslom otišao, tako je usrdno, razdragano o njemu pričala.

Sofka je jednako ustrčavala. I ona je bila srećna, zadovoljna. Obučena u to novo odelo, ugrejana od služenja, sa osmehom na usnama, služila je jednako zagledajući da se ne uprlja u hodu. Ali najgore joj je dosađivao onaj tesan a suviše otvoren jelek. Jer, kada bi klekla oko ognjišta, da naliva kafu u šolje, uvek bi joj se iz jeleka prsa otimala te je morala svakad košulju ispod jeleka da naniže povlači, da joj ne bi gore košulja na prsima bila odapeta, razmaknuta, te joj se videla prsa, naročito ona njina tamna i strasna udolina. Tako bi joj i ostrag i ispod pazuha, gde je taj jelek bio malo isečen, kad bi zanosila rukom, ređajući šolje po poslužavniku, jasno odskakala cela obla, jedra plećka.

Ručali su dockan i to ne zajedno. Usled mnogih gostiju prvo je mati dole jela, onako s nogu, pa onda, dok je Sofka ručala, ona je sedela gore u sobi iščekujući da ko ne dođe. Posle ručka takođe ih je bilo. Došla cela rodbina, svi, nijedan nije izostao. I još kada se čulo da je od njega poslat glasnik, dolazili su na čestitanje uveče i duboko u noć su sedeli.

VII

Odmah posle onoga glasnika očevog, prvoga posle tolikih godina, na sreću njihovu a najviše na iznenađenje, počeše da stižu i drugi glasnici donoseći od njega pozdrav i glas da je zdrav.

Međutim, Sofka vide kako to mater ne samo da ne raduje, kao što bi trebalo u drugim prilikama, nego kako je ti iznenadni, česti njegovi glasnici, a osobito ti njegovi pozdravi, ta njegova neobična nežnost, počeše da bune, da je trzaju. Ispuniše je svu strahom i trepetom. Ali Sofka brzo vide u čemu je sve to. Mati joj se beše već sasvim pomirila s tom mišlju: da će se jednom morati sve to izneti pred svet, ogoliti; da će ih on sasvim napustiti, ako ne javno a ono bar tajno; da će, nikako ne dolazeći k njima i ne javljajući se, tamo negde svršiti, čak i navlaš, i nasilnom smrću umreti, da bi time i pred njima i pred svetom zabašurio pravu istinu...

Ali ipak, ipak sada, kad odjednom počeše dolaziti od njega ti glasnici, i to ne jedan, već i treći, i četvrti, ona se poplaši, poboja se da je ta njegova sad nežnost sigurno usled bolesti. Sigurno je sada tamo teško bolestan, pa, predosećajući skoru smrt daleko u tuđini, u usamljenosti, hoće time jače k njima da se približi, da im da na znanje kako su mu, pored svega što ih je bio napustio, ipak oni jedini na svetu mili i dragi. I Sofka vide kako joj mati, zbog toga straha, da nije na samrti, i da im zato šalje glasnike, kao opraštajući se od njih, a ne mogući se od samih glasnika uveriti o onome u što je sama po sebi bila sigurna, jer svi su govorili da je zdrav, dok je međutim ona znala da ih je on naučio da tako ovlaš govore - krišom i od Sofke, posla naročitog čoveka, nekog seljaka, koga joj je Magda našla. I da se ne bi sam seljak dosetio zašto ga šalju, udesila je da ga ne ona, nego Magda, tobože na svoju ruku šalje. Naravno, da on nije smeo, kad tamo ode, pređe u Tursku i nađe ga, ni da mu se javi. Dovoljno je bilo da ga samo vidi: da je zdrav, da ne leži, i ništa više. A dalje: kakav izgleda, kako je obučen, gde sedi, s kim ide, bilo mu je zabranjeno da se raspituje. I zaista, taj je seljak otišao, našao ga i video da ne leži. I to je bilo dosta.

A što najviše mater umiri, to je, što se i sam taj seljak bio iznenadio kad ga je, prelazeći u Tursku, našao odmah na samoj granici, u nekim hanovima na drumu. Dakle, bio je tako blizu, a ne, kao što su one mislile, vrlo daleko, ko zna u kom gradu, u nekoj varoši čak kod mora.

Ali ta mirnoća materina ne potraja zadugo. On ne samo što produži slati te glasnike i pozdrave, nego poče poneki put uistinu, a ne kao pre što su se one samo pred svetom hvalile, da im i šalje pomalo novaca i darove za Sofku. To još više uplaši mater. Znala je da ni od kakve trgovine i njegove zarade to ne može biti. A opet, znajući da je on gotov na svašta, i da, ako se on reši na nešto, ma to bilo i najgore i najstrašnije, ona ima samo da se pokori tome i sluša, ona od slutnje, straha, gotovo se razbole. Nisu pomagali ni njegovi sve ljubazniji pozdravi i obilatiji pokloni.

I kada jedne večeri iznenada glasnik dođe i u poverenju saopšti joj da mu se nadaju, očekuju ga, jer će on noćas ili sutra na noć sigurno doći, ali da je naredio da niko to ne sme doznati, niko ga ne sme videti, mati sasvim malaksa i gotovo pade od straha. Ali na radostan krik Magdin i kad ova potrča ka kapiji i bašti da ide u komšiluk i tamo po običaju razglasi, đipi ona i gotovo da uguši Magdu, tako je silno zadrža, šapćući joj da i sama Sofka ne čuje:

- Ćuti! Ko zna zašto dolazi!

Pa bojeći se da, kakva je Magda luda, ne izmakne, ne ode, rastrubi, gotovo je ugura u kujnu i tamo zatvori. I sva usplahirena poče, ne znajući već šta će, jednako da ide ispred kuće po bašti.

Sofki onda bi jasno da se ona zato ovoliko prepala što se sada ne boji, nego je sigurna u tome: da je on tamo nekom kuću prodao. Otuda mu to sada da šalje glasnicima ove pare i darove, i sada eto dolazi da kuću preda kupcu a njih sobom da u Tursku vodi.

I ne druge noći, nego iste još noći, dođe i on.

Kao što je naredio, tako je bilo. Nije ništa bilo osvetljeno. Sva vrata po kući bila su zatvorena i samo gore u gostinskoj sobi gorela je lampa i to uvrnuta, da bi što manje bilo svetlosti i padalo u oči.

Kada počeše pred ponoć već i petlovi da pevaju i sve oko kuće nastade tako mirno i tamno, ču se kucanje alkom. I to kucanje beše tako lako, tiho, da Sofki srce stade od uzbuđenja pri pomisli da je to on. Mati, dotle već pribrana na sve, gotovo mirno se diže i ode da otvori. Magda, ovamo u kujni, tri puta se spotače i od uzbuđenja saplićući se, čak i razbivši jednu testiju, pobeže u baštu, iza kuće.

Tamo na kapiji ču se neki tih, miran glas:

- Kako ste? Jeste li živi?

Sofka, i sama čekajući ga sa svećom više glave, ispred kujne, ukoči se od onoga tamo na kapiji glasa, nije mogla da se makne. U grlu joj stao plač. Osećala je kako treba da poleti, padne mu oko vrata, zagrli ga i od radosti, zbog tolikih muka što su zbog njega pretrpele, da proplače:

- Tato, tato mili!

Ali je on sa materom od kapije tako polako ovamo dolazio. Tako je mirno išao, jednako čisteći i ispravljajući svoje ugužvane čakšire od sedenja u kolima kao da je ovo sad svakidašnji, običan njegov dolazak kući, kao da je tek danas poslom izašao pa se sada vraća.

Mati, svetleći iza njega, nije govorila. On je, jednako čisteći se, zagledao oko kuće i upoznavajući kroz mrak pojedine predmete, šamdud do kapije, stepenice, ispod njih vrata podrumska, kao samom sebi govorio:

- A a... još je to tu!

Kada prispe do Sofke, ona uzimajući svojom oznojenom rukom njegovu suvu, hladnu ruku i ljubeći je, oslovi ga:

- Dobro došao, tato!

On kao ustuknu. Ali se pribra. I kao ne znajući dotada koliko je već ona porasla i koliko lepa, te diveći joj se i zagledajući je, samo je potapša po obrazu i poljubivši je po kosi, reče:

- Kako si mi, čedo?

I uđoše unutra. A svima je bilo mučno i teško. Mati, kao ukočena, išla je za njim. On se jednako okretao i unezvereno gledao po kujni, po redovima posuđa na rafu, unutra, po samoj sobi.

Od svega što sobom unese kad uđe, bio je samo jak miris od burmuta, ustajalosti i prašljivosti njegovog čohanog odela: širokih čakšira, kratkog količeta, fermena sa širokim, otvorenim rukavima. Bio je isto onako u čohano odelo obučen. Istina redovi gajtana, što su iz pojasa njegova izlazili i nizali se po krajevima mintana, spram sveće sjali su se od uglačanosti, ali pak sam mintan bio je od svile, skupocen. A on sam mnogo se promenio. Čelo mu došlo ispupčenije, lice uže, potkresani brkovi prosedi, iz već zbrčkanog, pomalo izbrijanog vrata, a kao uvek obvijenog belom čistom maramicom, jače mu se isticala jabučica i grlo, sa oko sebe zbrčkanom, vratnom kožom. Jedino što su usta bila još uvek sveža, vlažna.

A od tolikoga grljenja, ljubljenja, uzvika, čemu se Sofka nadala da će nastati kada on dođe, jedino to bi, te tišina, mučnost i neka nema teškoća postade još jača. I tek kad Magda, koja, ne smejući da uđe i pozdravi ga, dok ne bude pozvana, navlaš po kujni poče da premeće, on, na taj šum, uplašen, brzo se trže, ostavi donju sobu i pođe gore, u svoju gostinsku sobu. I samo što zapita:

- Ko je još tamo?

- Magda.

I ne zbog nje, Magde, nego više što nije to ko drugi, što ga neće drugi videti, zaradova se.

- Magda? Zar ona još ovde?

I na veliku Magdinu žalost samo to. Čak je ne pozva ni da je vidi.

Ujutru njega već nije bilo. Ko zna u koje doba noći, u zoru, otišao opet natrag. Ali što Sofku najviše zbuni, začudi, to je bila ona, mati. Nije, kao drugi put, pri takvim njegovim ponovnim odlascima od kuće, bila onako uzrujana, uplašena. Još manje da je sutradan, kao svakada, išla po kući hukćući. Čak Sofka ujutru, kad se probudi, ne vide nju oko sebe ili po kujni ovlaš obučenu, onako kako se još noćas, ispraćajući ga, obukla nadvoje-natroje. Sada, odozgo, iz soba, još nije bila ni sišla ovamo. I kada Sofka, tobož poslom, ode kod nje gore, vide je kako više postelje na jastuku sedi. Još neobučena, samo sa kolijom na leđima, i u spavaćoj anteriji bez bošče. Do nje je ležala postelja, zabačen jorgan, izgužvan čaršav od dušeka, i još od prašine nepočišćene utisnute očeve stopale po ćilimu. Oko jastuka videle se tacne, pune duvanske prašine, izgorelih palidrvaca, svetnjak sa dogorelom i pokapanom svećom i testijica ustajale, još od sinoć usute vode. Bilo je zagušljivo. Zavese i prozori nikako neotvarani. I Sofka je po tome znala da oca sigurno nije ni ispraćala, jer da je izlazila za njim do kapije, sigurno bi, vraćajući se, morala da oseti ovoliku zagušljivost, zadah, dim duvanski, te bi otvorila da provetri. Ali kad ga nije ispratila, onda je moralo nešto strašno i veliko između nje i njega da se desi. Sigurno, sigurno da je on kuću prodao i to joj javio. I sada ona zato još ne može k sebi da dođe. Ne može nikako da se pomiri s tim da će morati kuću napuštati i ići sa njim, i to tamo u Tursku, ili ko zna kuda.

Čak Sofka poče osećati kako će biti to i bolje. Bar će za nju lično tamo, u tuđini, biti lakše, pošto je niko neće znati ko je i šta je.

A da je zaista to, da se u tome ne vara, i sama je mati o tome posle uveri. Jer čim ona vide kako Sofka tobož poslom kod nje dolazi, a znala je da to u stvari nije, već da Sofka dolazi ovamo da nju vidi i da onda po njenom licu dokuči šta je sa njima, sa ocem, kad, u koje doba i zašto opet otišao, ona, da bi sve te odgovore izbegla, a jednako sedeći onako, kao utučena, i krijući od Sofke oči, samo što joj reče:

- Doći će opet!

I ceo dan tamo, gore, presede. Ne siđe, ne pojavi se, kao da odbolova. I tek sutra siđe. Magdu odmah, tobož nekim poslom, gotovo otera u selo. Sofka je ipak znala da je to učinila samo iz straha, znajući da se Magda neće moći uzdržati i da će po komšiluku izbrbljati o očevom dolasku. A međutim, pre, kad je otac ovako dolazio i odlazio, ona je navlaš Magdu zadržavala, znajući kako će posle dva i više dana švrljajući po komšiluku, po varoši, pričati i trubiti o dolasku gazdinom, o silnim poklonima što je tobož doneo. A to joj je nekad tako trebalo, jer se tim Magdinim pričanjem pred svetom jasno utvrđivalo da ih on nije ostavio, nije napustio. I to je sad teranje Magdino u selo za Sofku bio već jedan dokaz kako je zaista otac kuću prodao. I zbog toga došao da joj javi. Zato sigurno između nje i njega, noćas valjda prvi put, nastala svađa. Valjda prvi put u životu što mu se ona, mati, isprečila, nije htela da pristane, rekla mu sve, a on, valjda naljućen, odmah otišao. I ona, tada, prvi put, ne izišla za njim, da ga isprati, osvetli mu put, nego skamenjena, gola, samo u anteriji, više postelje ostala, te je Sofka onakvu i zatekla. Pa da bi izbegla da potanko Sofki o svemu priča, kada je otišao i kako, i da ne bi Sofka po glasu joj doznala više nego što treba, zato joj onako kratko, suvo i odgovorila:

- Doći će!

To, da je zaista on prodao kuću, videlo se i posle. Videlo se prvo po tome što on rekao da će ponova doći. Dakle, sada je samo došao da im javi da bi ona, mati, imala kada da se spremi, da sve stvari, pokućanstvo uredi, te da, kad docnije sa kupcem dođe, može odmah kuću da mu preda, sav resto novca da primi, i oni onda, sa tim spremljenim stvarima, nameštajem, sa njime da otputuju.

A da je sve to zaista bilo, Sofka vide i po docnijem materinom držanju i nameštanju same kuće. Otada su gornje sobe bile jednako nameštene i uređene. Svi sanduci i dolapi otvoriše se i sve se iz njih, osobito čaršavi, peškiri, ćilimi, vezovi, iznese i poče da se vetri, ali ne, kao pre, natrag da se vraća, nego da se gore po sobama, minderlucima, zidovima veša i raspoređuje. A to je bilo dobro. Prvo, kad se pođe, da se može odmah, na brzu ruku, pokupiti, naslagati i poneti; a drugo, kad taj stranac, kupac dođe, da ima što videti: da ne misli kako oni, od velike sirotinje, baš moraju kuću prodati, te da se on pokaje, jer, kad bi znao da oni moraju, on bi manju cenu dao. Nego, ovako, videvši tako okićenu i nameštenu kuću, osobito sobe, po tome zaključiće da su mu kuću prodali više što hoće da se sele, neće više tu da žive, a ne što moraju. Jer da moraju, da su zaista u krajnjoj oskudici, oni od prodaje samo tih ćilimova i nameštaja imali bi više godina da žive. I zbog ovako nameštene i iskićene kuće i sam kupac biće gord što ne kupuje od njih zbog sirotinje, već onako. Izgledaće da oni prodaju kuću više njemu za ljubav, da bi ga učinili svojim "čirakom", vrstom sluge ili njihovim naslednikom, kome se kakvo imanje, kuća, ne prodaje za onoliko koliko košta, za dobit, nego više da mu se, kao svakom novajliji, osobito strancu, ukaže pomoć, da se onako sam, stran u varoši, izvede na put, okući se, postane i on domaćin.

I zato se Sofki to materino kićenje i nameštanje kuće pred sam gubitak njen, njenu prodaju, i dopadalo. I ona je sama pomagala u tome, nameštala, doterivala. Oko kuće, ispred nje, i po bašti čistila je i raskrčavala da je taj kupac, kada dođe, ne vidi kao kakvu krntiju, olupanicu, kao kod prostog sveta, koji, kad nešto prodaje drugom, pre no što se iseli, sve izbuši, iskvari, same grede, tavanice, pa čak i pragove, povadi i ponese sa sobom.

A i sama rodbina kao da beše o tome načula. Ko zna ko im je kazao. Ali Sofka je znala da se pored svega krijenja i ćutanja ipak nije ništa moglo sakriti. Oni čim videše kako se kuća doteruje, namešta, kao sluteći u čemu je stvar, počeše svakog dana dolaziti. A ko zna, možda ih je, krijući od Sofke, i sama mati zvala i, moleći ih da bar od Sofke kriju i štede je do poslednjeg trenutka, saopštavala im tu crnu kobnu vest.

I otuda je Sofki bilo razumljivo ono onako čudnovato, tronuto ponašanje svih njih prema njoj. Svaka bi posle, izišavši od matere, a kao ubijena, najviše nju, Sofku, gledala, kao da im je nje najviše žao što će im ona otići, što nju neće moći više gledati i što će ona, mada nije ni za šta kriva, tamo u tuđini patiti.

Jedino se ne dade tetka Stoja. Ona kad dođe, pošto se izljubi dole sa Sofkom, tu i ostade i sita se narazgovara, pa tek onda ode gore kod "one", matere, svoje sestre, i ostalih žena. Ali čim tamo ode, malo posle, kad kao doznade za prodaju kuće, Sofka ovamo ču njeno odupiranje, svađu.

Uzalud su je ostale ućutkivale, osobito mati joj, da ne viče, ne govori, ne grdi toliko glasno, da ne bi Sofka dole čula - ništa to nije pomagalo. Sofka je mogla na prekide, osobito kad se vrata od sobe tamo otvore, da čuje njenu viku, kao grdnju, psovku. A to sve sigurno na njega, oca joj.

- Ćuti!

- Neću da ćutim, mori! - čulo se kako ona kao kroz prste ruku, kojima su joj ostale sigurno zapušivale usta, tako zagušenim, isprekidanim glasom viče. - Znam ja. Zar ja ne znam? Vidim ja sve. Pa zar to? Zar ona (jamačno Sofka) to da dočeka? Evo ja ću, ja ću da je hranim i čuvam. A ti, ti? (To se sigurno odnosilo na mater, njenu sestru.) Usta nemaš, jezik imaš. Što mu ti ne govoriš? Nego - muž ti je! Samo on, slatki muž, da je kod tebe, pa sve drugo neka ide!...

Ali Sofka primeti kako je na to sve još više, silom skleptaše, ućutkaše, jer toliko zagrajaše na nju...

VIII

Baš na drugi dan Duhova, uveče, odozgo sa "baždarnice" začu se svirka grnete, koja poče da se izvija i okruglinom i čudnovatošću i nepoznatošću arija. Mati joj kao da predoseti. Brzo iz sobe izlete.

- Sofke, ako nije on!

Sofka zastade. Nije mogla da veruje. Neće valjda toliko ići daleko da, dovodeći kupca i prodajući poslednje, čini to još sa svirkom i veseljem! Ali odmah ga razumede. Valjda da se to što bolje sakrije, zato ovako i čini.

Mada preplašena ustrča uz basamake, da gornji boj osvetli. Uskoro pred njinu kapiju stadoše kola i Sofka ču već gotovo stran joj ali ipak davno poznat glas:

- Otvarajte!

Ne gledajući ni kakve su, ni da li su dobro, kao što treba, obučene, potrčaše obe, i Sofka i mati, sa svećama.

Na otvorenoj kapiji, ispred sveća, zaista ugledaše kako iz kola silazi on. Lice mu ne videše, ali po odelu ga poznaše. Za njim je silazio drugi, krupan, u gunju, i gotovo sasvim u mraku. Sigurno je to bio kupac kuće. I pošto isplatiše svirača, grnetara, i kočijaša, a privezanog ostrag za kola, lepog osedlanog alata uvedoše unutra i privezaše za šamdud (sigurno je to bio konj onoga kupca na kome će on posle večere od njih odjahati) - počeše ulaziti unutra.

Da li baš od pića, ili tek od napora što sve to, svoje pijanstvo, veselje, mora da izigrava, očevo lice izgledalo je bledo, podbulo. I uvodeći gosta u kapiju, poče mu pokazivati na kuću.

- Evo, gazda Marko. Ovo je moj seraj. Ovo je ta "efendi-Mitina kuća". Ovo je moja domaćica, a ovo je moja kći, moja Sofka, tatina Sofka!

I pošto pruži materi ruku, koju ona poljubi, poče Sofku da miluje po kosi i obrazima, nežno, uzdrhtano, svojim već sparuškanim dlanovima. Sofka se zbog toga oseti tako potresena.

Gost, gazda Marko, jednako ustručavajući se, rukova se sa materom. Sofka nije znala da li i ona da se rukuje s njime ili da ga poljubi u ruku. Nije bio baš toliko star. Ali on, gost, kao da to primeti, i da bi je što više oslobodio, sam joj prinese ruku koju ona poljubi.

- Živa bila, kćeri! - oslovi je.

I pođoše svi kući sa svećama. Sofka vide kako gost, kupac, jednako očima gleda i guta kuću, koja sada, ovako nameštena, nekako drukčije, veselije izgleda, krupno i četvrtasto ocrtava se u noći, sa svojom svetlošću iz kujne i od gornjega sprata. Pored toga opazi ona kako kupac oči ne odvaja od matere.

Mati je ispred njih išla i, tobož od radosti, zbog njihova dolaska, glasom malo drhtavim, ali ipak da se ne primeti, jer sramota je, vikala:

- Magdo, Magdo! Brzo spremaj! Evo nam gosti!

A Magda tamo sva smušena. Ne zna kuda će. Kad ispade pred oca i poljubi ga u ruku, već glasa nije imala. On se trže, iznenadi, i to usrdno:

- Gle, Magda! Zar ti, Magdo još ovde?

- Ja... ja... još... još - mucala je ona, čisto uvređeno. - Tu sam ja, kuda ću ja, gazdo! Tu sam ja!

- A kako tvoji na selu, jesu zdravi, živi?

- Živi, živi, gazdo! - poče Magda, jednako vrteći se i čisto stideći se što on, njen gazda, čak i o njima, njenima, vodi brigu.

Gore, u gostinskoj sobi, sedoše. Srećom, mati kao da je predosećala, te nije odmah, posle prvog dana praznika, razmestila sobu.

Sofka je znala kako će sada biti milo ocu što je kuća tako nameštena. Naročito će on sad uživati, kad gost, kupac, bude iznenađen zbog nameštaja, osobito od tamo, u sobi, po rafovima izrađenih zarfova, ibrika, sahana, sve od staroga srebra i zlata, pa još sada sve to osvetljeno sa dve velike sveće u velikim čiracima. I sve skoro oribano i žuti se i odudara od crvenila ostalog nameštaja i jastuka, ćilimova. I usled večitog nihanja i lepršanja obešenih peškira po zidovima, biće sve svežije i lepše.

Dole, u kujni, gde se ona žurila i po velikoj siniji ređala čanke s jelom da gore kod njih iznese i postavi, već je slušala kako se tamo gost jednako, iznenađen i zaprepašćen, nećka, izvinjava. Nikako neće da sedne na jastuke, da ih ne bi uprljao, već traži stolicu a svaki čas se okreće ocu i moli:

- Ama, Mito, da idem ja, da ne dosađujem.

Ali mati ne da gostu ni da progovori. I sam da je došao, pa bi ovako bio dočekan, a kamoli još sa njenim domaćinom; stoga samo odozgo viče:

- Magdo, donesite!

A Sofka zna da se to i na nju odnosi, da što pre bude gotova sa sofrom, pošto je tamo Magda već iznela rakiju i meze i dodala materi da ih ona stojećki služi. Sofka naposletku bi gotova. Uza stepenice iznese i unese kod njih veliku srebrnu siniju sa jelima, i mećući je ispred njih, sagnuta nad njom, vide kako gost ne može oka da skine od nje, osobito kad joj, zbog toga što se beše mnogo sagla, padoše pletenice niz vrat, te joj se sva snaga, onako presavijenoj, poče da ocrtava. Ali ona se, sva srećna i zajapurena, brzo izdiže, prebacujući kosu na leđa i siđe u kujnu kod Magde. Ova je pak, ništa ne sluteći, još manje o prodaji kuće, a sva srećna što je on, gazda joj, došao i čak sa njom govorio, jednako gunđala, sebe grdila i korila: kako to, luda ona, da se ne seti da će gazda doći, kad uoči subote ona onaj i onakav san snila i po njemu mogla da zna da će on doći.

Gore se već večeralo. Više se pilo, nego jelo. Zato Magda, videći da će vino što je za praznik kupila i donela, uskoro nestati, a da ne bi posle, duboko u noć, ponovo išla, krišom, da je niko ne vidi, svaki čas se provlačila kroz uske prozore od podruma i tamo, razmičući obruče na bačvama, bušeći rupe između duga, točila vino Tonetovo. I kao pravdajući se za tu svoju krađu, izlazeći otuda govorila je sebi, kao sveteći se Tonetu:

- Ja, kerpič! Zavukao se kao moljac. Pometao katance, kao da će mu neko sve vino popiti...

I jednako je nosila tamo u kujnu, razlivala u razne lonce i šerpe, da ko od njih, mati ili Sofka, ne primete, jer zna šta bi onda bilo sa njom. Silom bi je naterali da odnese i vrati u bačvu.

I što je više noć bivala, Sofka je odozdo opažala kako su oni tamo gore sve slobodniji. Koliko puta, uvek kad bi mati otud sišla, izišla, da ovamo Magdi ili Sofki što naredi, Sofka bi čula kako gost, ostavši sam sa ocem joj, govori, kao ponovo mu tvrdi za kuću:

- Ja što rekoh, ne porekoh!

Sofka ih je na posletku ostavila i povukla se, da spava. Prvo, što nije red da devojka tako duboko u noć sedi, a drugo, što će morati sutra, pošto će joj mati biti neispavana, ona da porani i spremi i počisti kuću.

IX

I taj njihov gost, kupac, kad je od njih, čak u zoru, odlazio, uzjahavši konja i pošavši, ostade dugo, dugo, pred kapijom. Kao da je hteo što više njine a sada već svoje kuće da se nagleda, da je dobro zapamti, da je svu onako unaokolo, sa komšilukom i sa onom njihovom teškom kapijom, unese u mozak. Zato je posle dugog stajanja pošao i uputio se, pored česme, naniže, gde su bile bašte i njive. Ode u onaj deo varoši koji je bio kao još nov, tek doseljen, još ne kao varoški, više seljački, pun samih doseljenika, ili seljaka iz okolnih sela, a ponajviše begunaca iz Turske.

Konj alat, duga repa čak do kopita, duga vrata i lepe četvrtaste glave, sa pametnim očima, odmoran, osećajući na sebi svoga gazdu, kako na njemu slobodno i stegnuto sedi, sitno, veselo je grabio i promicao.

Već je blizu zora. Mrak se gubio. Okolo, iza ravnica, kroz magle, već su se ocrtavala bila. Iz njiva i bašta dopirao miris trule trave i korenja. Tamo negde daleko, oko reke, čulo se šuštanje vode i pokoji cvrkut probuđenih tica. Ovamo, s ove druge strane, po varoši, u ulicama, koje su se ovde svršavale, sve je još bilo u nemom mraku. Samo njemu, gostu, činilo se da - a to kao da gleda obrnuto, kroz sebe i iza sebe - otuda sa njine, Sofkine kuće, jednako gori sveća i osvetljava ovamo ispred njega put. Zato je često uzdizao ruku ka licu, i od zadovoljstva, sreće, zadižući šubaru, svaki čas gladio čelo, oči i celo lice.

Alat, naviknut, sam savi u poslednju ulicu, krivu, tesnu, nalik na dolinu zbog visokih uličnih zidova i drveća. Onda se poče peti ka čaršiji i ka gazdinoj kući, dok njemu, primetivši kako se već približava kući, bi nekako neugodno. Zato se kao ispravi u sedlu, odupre o uzengije. Ali alat, gotovo trkom izišavši iz ulice i stavši ispred kapije, od radosti zarza.

Gore, po čaršiji, u polumraku već su se svetlucali pogdegde potpaljeni mangali i čuo salebdžija, dok je ovde, kao uvek na kraju varoši, sve još bilo tamno. Jedino se dugotrajni laveži pasa i pevanje petlova iz magle razlegalo i rasprostiralo po poljima i njivama.

Marko obrnu alata tako da svojim ramenima i laktovima poče dodirivati kapiju. I sigurno iz iskustva znajući da lupom, ni nogama ni rukama, ne mogu se njegovi tamo, u kući, probuditi, jer je kuća od kapije tako udaljena, izvadi iz silava pištolje i poče njihovim jabukama lupati. I kroz široke pukotine od istina teških, jakih dasaka, ali dosta jedno od drugo rastavljenih, on jedva dočeka da vidi kako se tamo, u kući, zasvetli i kako otuda, sa lojanom svećom u čiraku, ogrnut gunjom i gologlav, poče da se približava njegov sluga, Arsa.

- Ko je? Ko je? - ču kako ovaj viče trčeći i zaklanjajući sveću da mu se ne ugasi. Ali ubrzo posrnu i kao bez duše istrča ovamo ka kapiji, kad ču gazdino kao uvek kratko i nabusito:

- Ja!

Jednom rukom držeći više sebe čirak sa svećom da se gazdi što bolje vidi, a drugom rukom otvarajući kapiju, zamandaljenu, gurajući uvučen ne šip nego čitav direk, nije gledao ni kako mu je bila kolija pala, te on ostao go u košulji i gaćama, ni kako mu jedan opanak ostao tamo negde u dvorištu, nego, otvarajući krila, a od straha ne znajući šta da govori, on poče konju:

- O, alat! Ja, alat!

- Živi li ste? - kako gazda samo oslovi i brzo pored njega na kapiju prominu.

Arsa, trčeći za konjem, jedva uspe da ispred kuće, kućnog praga, stigne gazdu, uzme alata za uzdu i za uzengije pridrži kako bi se gazda što lakše skinuo.

Marko, kao uvek, sišavši sa alata, uđe pravo u ono njegovo skoro dozidano sopče. To je sopče bilo malo, snisko, gotovo zagušljivo; pod nepatosan, gola zemlja, te novi ćilimi od dugog nevetrenja (jer sem njega niko u to sopče nije smeo da uđe) gotovo zemljosani. Jastuci tvrdi, kruti, isto onako ispruženi i poređani kako ih je poslednji put ostavio. Prvo što mu pade na pamet to je da, kao svakada čim uđe, odmah baci pogled na dva velika katanca, koja su visila o dosta dugom i dubokom, šareno obojenom sanduku. I uveri se da su katanci u redu, u istom položaju, u naročitom onom položaju u kakvom ih je on, polazeći, navlaš metnuo da bi, kad se ovako vrati, mogao primetiti ako bi ih ko dirao, pokušavao da otvori. Kad vide da je sve u redu, on onda ostade tako stojeći nasred sobe, čekajući da ko iz kuće, bilo Arsa bilo žena, dođu, donesu sveću i počnu ga svlačiti.

Međutim, dan je već bio počeo. Po dvorištu uveliko se kaldrma, kroz prozore od sopčeta, modrila i sproću njega, na bunaru, jasno se ocrtavala velika gvozdena kofa, sa lancima mesto užeta. Iz kujne poče da dopire prasak suvih lozinaka. I odmah posle toga brza, jaka svetlost izbi iz ognjišta i poče na sve strane čak i ovamo kod njega, u sopče, da dopire. Čuli su se tihi, uplašeni koraci, bat nogu iz one druge sobe u kujnu i obratno.

Arsa, pošto alata raspremio u štali, iz koje se jasno odvajao, dopirao onaj topao vonj i šum od već probuđene stoke, uđe opet ovamo, k njemu, sa svećom. Poče obigravajući da ga, i to odozgo, sa ramena, svlači. Marko, jednako stojeći, podavajući se da bi ga Arsa što lakše skinuo, samo ga zapita:

- Jesu ustali?

- Jesu, jesu, gazdo. Eno gazdarice po kujni, sprema. A Tomča (sin) tek što se nije obukao.

Marko nije hteo, kao obično, na savijene jastuke, koje mu Arsa podmetnu, da sedne, izvali se i tako ležeći čeka da ga Arsa izuje, već sede na onaj sanduk i podnimljen onom svojom malom ali rutavom rukom sa dosta kratkim i nežnim prstima, čekao je da ga Arsa sasvim skine. Pojas, silav sa pištoljem, jataganom i arbijom, sve to sam Arsa sa njega skinu i iznese da se vetri i čisti. Marko ostade i dalje tako da sedi, pognute glave, u papučama, raspasan. Belio mu se učkur od širokih čakšira a oko njega jeleci i mintani, raskopčani i oslobođeni od pojaseva i silava, pokazivali su njegova široka, jaka prsa, sa grdnim maljama posredi, koje su dopirale do njegova kratka, zdepasta i gola vrata.

Tako sedeći ne pomače se i ne diže glavu ni kad uđe njegova žena sa posluženjem. Na starom, malom i dosta izabanom poslužavniku velika čaša vode i u taslici nekoliko parčeta šećera, dosta sumnjive boje. I po tome videlo se da taj šećer traje dugo, da se, osem njega, niko ne poslužuje njime, ne troši ga.

Kao svakada, ne iznenađena već naviknuta na takve njegove dolaske u nevreme, uđe ona mirno. I od celog pozdrava samo što ga upita:

- Dođe li?

- Dođoh! - čisto mrko i neugodno odgovori joj. I ne pogledavši u nju, uze šećer i vodu koju ispi naiskap.

- Da nameštam? - upita ga žena stojeći pred njim mirno i nekako učmalo. Iz nje je bila tolika prostota i ubijena mirnoća. Obučena je bila pola seoski, pola varoški: u anteriji, zabrađena, istina, dosta novom ali prostom šamijom, u belim debelim čarapama i opasana seljačkim futom i sa obešenim nožićem o pojasu. Suva, bledih očiju, bleda, koščata, i sa maljama na licu od starosti. Sva je mirisala na seljački miris, na mleko, na vonj đubreta i svežinu jaka, prosta odela.

- Nameštaj! - odgovori joj Marko, i opet ostade sedeći na sanduku. - I čuješ! - pozva je on natrag, kad ova pođe. - Kaži Tomči, neka se obuče i ide u han. Ali neka! Neka ostane ovde! - predomisli se on i odmahnu joj rukom da ide. - Mogu i oni tamo sami za nekoliko dana! - završi kao sam za sebe.

Ona ode. Ubrzo Arsa donese postelju. Ali već beše dan. Svanulo se sasvim. Marko pokaza slugi glavom da prozore zastre kakvim pokrovcem. I kada u sopčetu nastane mrak, on se polako, teško spusti u postelju i pokri da spava.

X

Ovamo, kod Sofke, sutra, ceo dan, bilo je tako dobro. I Sofka zato docnije celog života nije mogla sebi da oprosti: kako da ona to ne oseti, i to ona, Sofka, koja je oduvek sve znala, sve unapred osećala, a sad, baš sad, kad se ticalo njene glave, njenog života, tu se prevari! Ali otkud je mogla i znati? Znala je samo da je kuća prodata, da je sinoćni gost kupac. Otac, pošto se ispavao, digao se oko ručka. Dobro ručao, opet prespavao, i u mrak, uveče, čak sišao odozgo ovamo, k njima u kujnu. Pregledao baštu, dvorište. Silazio je i u podrum. Za njim išla je mati da bi mu bila pri ruci, davala obaveštenja, kad što zatreba.

Posle večere Sofka je legla ovamo dole, u velikoj sobi, sa Magdom, pošto tada, da ne bi Sofka bila sama, morala je i Magda u toj sobi da spava. Posle, ko zna šta je bilo. Ona nije mogla znati, nije slutila, te da onda bude na oprezi, da ne spava duboko. Već je sasvim pomirena sa tom prodajom kuće, a i zaradovana što se jednom i ovako svršilo da, makar i bez kuće, makar tamo u tuđini, u Turskoj, ipak bude bar zajedno sa njime, te da jednom i one imaju nad sobom njega, da bi, ispod njegove vlasti i nadzora, mogle slobodno da dišu, kreću se i žive. Bila je gotovo srećna zbog toga i odmah slatko, tvrdo zaspa.

Duboko u noć, valjda čak oko pola noći, kada je bila već lakosna, seća se docnije, čula je odozgo, kroz tavanicu, kako, sigurno iz očeve sobe, jednako dolazi šum, čak i glasovi, i neko dugo hodanje. Onda, kao nikada dotle materin dosta jak glas, kao neko odupiranje, svađa, plač.

Sutra, ujutru, mati joj se pojavi na stepenicama sa rukom na čelu, preko očiju, a usta joj i celo lice bilo gotovo unakaženo, toliko iskrivljeno od užasa. I čim dođe ovamo u kujnu, kod Sofke i Magde, samo što bi u stanju da naredi:

- Magdo, odvedi Sofku kod tetkinih. Ona neka ostane, a ti se vrati.

To je bilo dole u kujni, gde je još bio mrak, vlažna zemlja, skoro počišćena, gore od čađi crne grede, a sproću po polici one žute tepsije. Sofku, čim to ču od matere, a dobro je znala šta to znači, počeše te tepsije kao neke velike krvave oči da proždiru i sve oko nje u kolutove da se okreće. Pošto posrnu da joj se ruke dotakoše poda, brzo se ispravi i poče, ustrašena, a nikako ne verujući sve to, kao u groznici, očima da traži mater. Ali, ona je već bila otišla tamo, u sobu, i naslonjena na prozor, tiho je, tiho plakala i grcala. Da li od jada, bola, ili od sreće i radosti što je i to dočekala - da, eto svoju Sofku udaje? Jer to, da je sluškinja odvede i tamo ostavi, za udavaču zna se šta je: isprošena je, i za dva-tri dana sklanja se u komšiluk, da bi bila pošteđena od navale sveta, zapitkivanja i čestitanja. Sofka, osećajući kako joj se od užasa palci na nogama grče, pa joj se taj grč, bol, uz kolena penje i probada joj utrobu, polovinu joj seče kao nož, priđe materi.

- Nano!

Ali mati, kao bežeći, okrenuvši se od nje, sve više je naslanjala glavu na prozor, i sve više plakala. Kroz plač poče Sofku da moli, da joj ne prilazi, ne pita je, i raspituje se:

- Idi, idi, čedo! Oh, zar ne znaš šta je? To je. Sudbina zar? A znala sam ja da od njega šta drugo, dobro kakvo, i ne može biti. Znaš već sada šta je. I bar ti me, Sofke, ne muči. Zašto, moje je i ovako mnogo. Oh!

I opet se predade, ali jednako tiho, iz straha, da onaj gore ne čuje.

Sofki, mada joj se još sve vrtelo: i soba, tavanice, i ispred nje ona, mati joj, sa tim prozorom sobnim, na koji se bila naslonila, ipak, zbog tog materinog plača, bi lakše, što bar po njemu vide da mati to ne odobrava.

Ali nikako ne mogući da u sve to veruje, ne znajući šta da čini, čisto pade.

- Pa zašta, nano? Zašta?... - poče, a već joj od besa suze udariše.

- Ne znam, čedo! Ne znam, ne pitaj me. Samo to: svršeno je. Eno, on tamo, gore: besni! Na oči ne smem da mu izađem. Oh, crna ja!

Sofka se diže. I, osećajući takvu snagu, takav bes, čak i mržnju prema ocu, pođe k njemu. Osobito besnela je zbog uvrede: što, i ako je to hteo sa njom, da je uda, što onda ovako sa njom da postupa, što ovako brzo, odmah, kao da je ne može gledati.

Ali, da li što je otac bio odozgo video kako se k njemu penje, ili što Magda, spremajući kod njega u sobi, zaista, kakva je luda, sa suzama i jecajući radila, i on te njene suze video, tek Sofku preseče njegov strašan glas i psovka prema Magdi:

- Ti, nemoj tu da mi suziš i sliniš! Gle ti, pezevenci i ćopeci jedni!

I što je najgore, Sofka oseti kako se to "pezevenci i ćopeci" odnosilo na sve njih ovamo dole, a osobito na nju, Sofku.

A glas mu je bio tako suv, stran; u njemu ni topline, treperenja, tako da se Sofka sa po basamaka brzo vrati, još uvređenija.

Posle, čim Magda siđe, nemo, nikome se ne javljajući, ode sa njom kod tetka-Katinih. Čisto se spoticala grabeći da što pre ode, kao da pobegne od svega toga, a opet, opet nikako još ne mogući u sve to da veruje. Znala je da oni to i tako sa njome ne mogu da čine. Nije ona kao svaka: nije dete, šiparica, da ništa ne zna i ne sme da zna, pa tako, u tren, kako oni hoće, sa njom da čine... Ali, pored svega toga, najgore, najteže joj je bilo: kako ona da to ne oseti, ako ne u početku, a ono bar sinoć, - da taj gost nije kupac kuće, već, već...

I tada se poče sećati. Tek tada bi joj jasno i ono njegovo zaprepašćenje kad je vide, a posle onda ono neskidanje oka sa nje; pri tom večiti trepet punih mu usta i ono na mahove, kad s ocem ostane nasamo, potvrđivanje: "Ja što rekoh, ne porekoh!" Dakle, on, još i ne videvši je, pristao da uzme, a sad, kad je i video, tim radije i srećnije.

Tetka, kad je vide, iznenadi se. Ali Magda joj mimikom i sa nekoliko turskih reči kaza sve. Tetka od radosti, sreće, nije znala šta će. Ali po Sofkinom licu, po drhtaju, po posrtanju, i naročito po vrelini koju oseti kad je Sofka poljubi u ruku, vide da treba što pre da je ostavi samu. Zato ona brzo uđe u sobu, i pošto tamo još brže razmesti i počisti, pozva Sofku, kao tešeći je:

- 'Odi, 'odi, Sofkice. Sedi, odmori se. Ništa nije, i ne boj mi se!

I ne mogući da izdrži zajedno sa Magdom otrča Sofkinoj kući.

Sofka ničke pade na krevet i, pored svega, oseti blagodarnost prema tetki, što, kad ode, Sofka ču kako je zaključa. Bar je oslobodi da ne mora strepeti od nečijeg dolaska.

Ali je trebalo bar i kapiju da zatvori, te da kroz nju docnije ne vidi ono što je najviše potrese i zaboli; da ne vidi odovud iz sobe, sa kreveta, kroz prozor i kroz otvorenu kapiju sproću nje, njinu kapiju i njinu kuću i što se sve tamo radi. Osobito kada iz njine kuće poče svaki čas da izlazi Magda. A Sofka je znala da ona to trči po rodbini i sve poziva.

Uskoro, vide kako iz rodbine, radosni, na glas da je on, efendi-Mita došao, a preplašeni što ih zove k sebi, jer to nije imao običaj, počeše da dolaze svi, osobito stariji, tetini, stričevi, ujaci. Svaki čas pokoja tetka, naročito Kata, otuda izlazi i opet se vraća. Poče kuća onako sa otvorenom kapijom da se zakrčuje, puni. Ali opet sve zanemelo, sve sa tajanstvenim i gotovo uplašenim izrazom lica. Sigurno gore otac, saopštavajući im Sofkinu udaju, u isto vreme naređuje im da niko o tome ne pisne, da ne bi ko od komšiluka i ostalog sveta doznao dok se udaja ne bude sasvim svršila. A sada, kada im je to saopštio, mogu da idu kućama, da se spremaju, čiste stajaće haljine i drugo, da bi bili gotovi kada ih pozove da dođu na svečanost. I to je Sofku najviše poražavalo, ubijalo. Što tako sa njome da čine; i to sa njome, sa kojom su se doskora s tolikim poštovanjem i ljubavi ophodili? A sada; kao da ona nije ništa, i nikada ništa ni bila. Nego, kao da je uvek bila obična, kao neka stvar. I to za koga da je udaju? Koji je to? Šta je? Odakle je?

I onda bol, tuga, plač, jad, sve veći i veći, poče da je hvata, te poče osećati kako, onako ničke ležeći, čisto u nesvest pada. Po čitav sat gubi se, ništa ne zna za sebe. A zatim teško, dugo, jedva se povraća. Ali što je dan veći bivao i više prolazio, a ona jednako ovamo sasvim usamljena bila, sa užasom poče opažati kako u tim njenim zanosima, nesvesticama, sve više oseća - a od toga odmah bi joj zubi zacvokotali - kako joj sve jasnije dolazi taj, sinoćnji tobožnji kupac kuće, a sada u stvari prosilac. Kao oseća već sebe u njegovu krilu i na sebi ona njegova usta, što su sinoć onako požudno drhtala, i njegove ruke sa onim nežnim, kratkim, odozgo maljavim prstima. I zbog toga kosa joj se poče dizati, i po čelu svuda je hladan znoj probijati. Obezumljena od užasa zbog tih slika, poče se dizati, i, kao bežeći iz sobe, huktati:

- Bože! Bože!

Ali nemajući kuda, na drugo koje mesto, opet je ničke padala po krevetu.

I već kada sasvim dođe noć, ona najzad doznade sve. Tetka joj se vrati otuda, a Sofka je znala da će sada, kao što je red i običaj, od nje doznati. I to neće baš iz njenih usta čuti, nego će ova doći sa još kojom ženom, tetkom ili strinom, pa će one, nikako ovamo kod Sofke i ne ulazeći, već u kujni, spremajući večeru, malo bolju (jer, zaboga, eto imaju gošću, Sofku) glasno se razgovarati da bi iz toga njinog razgovora mogla Sofka sve čuti: i ko je mladoženja, odakle je, šta je, i sve ostalo što treba.

A tako zaista i bi. Pošto otključaše kujnu, upališe sveću, raspališe oganj u kujni, spremajući večeru, počeše da pričaju: - Oduvek je to tako. Eto ta i ta pošla je još za goreg. Ni u snu nije ga snila a kamoli videla. Glavno je da je dobra kuća. Sada eto taj Sofkin prosilac, taj Marko, toliko bogat, da se gotovo ne zna šta sve ima. Istina, odskora se doselio iz Turske, ali još tamo po granici drži hanove i prodaje stoku turskoj vojsci. Ovde u varoši odskora je sa kućom u donjoj mahali.

Ali se Sofka iznenadi kad još ču kako, kao pravdajući se, počeše da pričaju: da, iako je mladoženja još mali, tek mu je dvanaest godina, ipak bi se svaka smatrala za srećnu što u tako bogatu kuću ide. Dakle, ni on je ne uzima za sebe, nije udovac, još manje bez dece, već eto za sina koji je gotovo još dete! Sofka poče osećati kako će kroz grlo svu krv i utrobu izbaciti, jer tako poče da se nadimlje i od bola, neizmerna jada, da stenje. Ali se brzo trže. Iziđe u kujnu. Kada je na svetlosti od ognjišta i sveće ugledaše, tetka joj samo promuca:

- Kuda, Sofkice?

- Daj mi šal! Idem do kuće, nešto sam zaboravila.

Jedva je to mogla da progovori, pa i ne dočeka da se šalom, koji joj tetka preneražena pruži, sasvim zaogrne, uvije, nego samo nabacivši ga, uvijajući više glavu, da je ko ne vidi, iziđe.

Ni mrak, ni samoća, ni mrtvo padanje vode sa česme ne uznemiri je. Sada je već ona svoja, nije Sofka devojka, Sofkica, efendi-Mitina, već prava žena, svoja, ničija više. Od besa stiskajući prsa, da bi od bola čisto jaukala, i dižući šalvare, da što brže i sigurnije korača, brzo pređe sokak, česmu, i uđe u kuću.

I gore, i dole, i svuda su gorele sveće. Kao da nikada nje nije bilo, kao da je ona umrla, odavno je saranili i već zaboravili, tako je u kući bilo sada mirno, i osvetljeno.

Magda ispade iz kujne i čisto ustuknu ispred Sofke. Ali Sofka je, pokazujući gore na očevu sobu, samo upita:

- Ima li koga?

- Sam je.

Sofka se pope. Ispred vrata vide samo njegove poređane cipele i već poče da drhti. Ali silno otvori vrata i uđe. Svetlost se od sveće zaleluja i gotovo što svojim plamenom ne opali kosu očevu. Kada je pogleda, on, kao da je neki stran došao a ne ona, njegova Sofka, podiže se i samo reče:

- Efend'm!

Ali po njenoj uzbuđenosti i silini, iz očiju poznavši je i dosetivši se zašto dolazi, smrači se, a usta mu već počeše da igraju.

- Tato! - poče Sofka, a to "tato" jedva je izgovarala, od tolike gorčine i uvređenosti, što on tako sa njom radi.

- Ja ne mogu i... neću...

I osećajući da će izgubiti svu kuraž i briznuti u plač pred njim, dovrši brzo:

- Ja ne mogu i neću za takvoga da pođem!

Samo vide kako se on podiže, sa nekim suvim podsmehom, onako u čarapama, priđe joj i svečano poče:

- Sofke, sinko! Lepota i mladost za vreme je...

Što Sofku gotovo prenerazi, to je što u njegovu glasu zazvuča to kao njegovo sopstveno iskustvo, jad, gorčina. On je sam to tako nekada mislio da je lepota i mladost najpreča, najveća, sada evo zbog toga došao dotle, do siromaštva; a da nije tako mislio, ne bi njenu mater uzeo, ne bi zbog toga ovoliko pretrpeo, ovoliko se namučio, potucao i još, sada, kada se smilovao i rešio da se k njima kući ponova vrati, a ono, mesto blagodarnosti, gle šta!...

Sofka ipak promuca:

- Ja ne mogu!

- Ni ja ne mogu.

I odskoči od Sofke, uspravi se. Sofka vide kako mu se po ćilimu prsti od nogu u čarapama grče, tresu.

Da ga kao umilostivi, produži Sofka:

- Sramota! Od drugarica i sveta sramota me, tato!

- I mene je sramota!

Jednako uspravljajući se i već od besa tresući se, i to ne kao pred Sofkom, već kao pred samim sobom poče sav jad da izliva.

- Zar mene nije sramota? Zar ja to hoću, milo mi? Zar ja ne znam koliko je to što ja to moram? I to ja, ja! Oh!

I razgnevi se na neblagodarnost Sofkinu, jer on se samo za njenu ljubav vratio da je dobro udomi. A to što je daje za mladoženju koji je još dete, to nije baš toliko strašno, koliko je strašno ovo njegovo: što on eto mora sa tim Markom, seljakom, da se prijatelji, da se ljubi, sa njime da živi. Pa, pored svega toga, eto još i ona - "neće", "ne može". A on može! On može sve to, a ona ne može! - I drhteći od besa, osećajući kako mu noge u čarapama upadaju u ćilim, te ispod njega oseća tvrdoću daske, sa rukama zakopčanim ostrag, sa razdrljenim vratom, po kome se, istina, sad obrijanom ali već zbrčkanom, jabučica bila isprečila, i gotovo ga gušila, ne gledajući nikako u Sofku, produži sam sebi da govori:

- I ja mogu, a svi drugi ne mogu. Ja sve to mogu, ja sve moram. Ja? Efendi-Mita! Nećeš, sramota te, sramota vas je (a to "vas" odnosilo se na sve njih, na nju, mater, ceo svet). A ne bi vas bilo sramota da ja idem pred crkvu, u amale, u Šareni han, da tamo dočekujem turske trgovce, moje poznanike, prijatelje, koji se nekad za srećne smatrali kada bi im primio pozdrav, rukovao se sa njima, a sada: da ih provodim po čaršiji, po pazaru, da terdžumanim i seiz da im budem, da bi mi platili ručak u hanu i pri polasku strpali koji groš u šaku da od toga kupim brašna, donesem vama, da bi imali šta jesti... To li vi hoćete od mene?

Nikada ga Sofka ne vide takvoga. I što najstrašnije bi, to je, što oseti kako je sada ona, njena udaja, njen bol, jad, sve, sve otišlo. A da je on, on sada tu, njegova nesreća i crna sudbina.

Hodao je. Nije mogao da se nadiše. Prsti su mu pucali; glava njegova, već uska, stara, sparuškana i obrijana, sva se tresla. Zahuktan, nije mogao da se smiri. I Sofka oseti da ovo što je rekao, i što se zbilo između nje i njega, nije svršeno, nije najgore, da po ovome što nikako ne može da se smiri, ima nešto još gore da dođe, jer, osvetljen od onih sveća koje su već nakrivo gorele, videlo se kako mu pojas i sva polovina drhti, trese se, kako ga kolena, butne kosti izdaju, nihaju se. I kako i on sam, osećajući da mora između nje i njega čak doći i do toga, jednako pritiskuje glavu rukama, i ječi:

- Oh! oh!

I kao da bi hteo da se smiri, zaustavi, da izbegne i spreči to. Ali bi i to.

Brzo se okrete k njoj, približi, prstima je dohvati za glavu, oko uva i kose, i sav trepereći i uzdižući se na prste i obzirući se oko sebe, da ovo što će sad biti možda i sama noć ne čuje, tiho, grobno reče:

- Ili, zar, sinko, čedo, Sofke, Sofkice moja, ne veruješ tati? Misliš da tata laže, da ima para, nego tako hoće, ćef mu da te uda. I ako to misliš, onda - pogledaj tatu!...

I razgrnu pred njom mintane, koliju.

Sofka zaprepašćujući se vide kako su samo krajevi kolije i mintana njegovih i to oni uzani porubi, koji se pri hodu lelujaju i vide, kako su samo oni bili opšiveni novom, skupocenom postavom, dok ostala leđa iznutra, cela postava, sva je bila stara, masna; pa čak negde i bez postave sa poispadalim pamukom. A sam on, njegova snaga, prsa, koja su mu sada bila otkrivena, zaudarala su na znoj, hanove, nepresvlačenje, neopranost, masnoću.

Sofka samo poniknu i gotovo pade do njegovih nogu.

- Oh, tako, tato!

Brzo iziđe, nije znala kakvog ga je ostavila, da li onako napred raskopčanog i masnog, ili palog, na patosu. Bežeći, primeti kako joj mati prođe pored nje, i ode k njemu. Po tome ona vide da je ova sve prisluškivala, i sada, bojeći se da mu se nije što desilo, brzo otrča k njemu.

I zaista, tek što Sofka siđe niz stepenice i pođe ka kapiji, ču se odozgo prestrašen materin glas:

- Vode, Magdo! Vode brzo!

Sofka iziđe na otvorenu kapiju i pođe tetki. Nije bila ni vrela, niti osećala jad, bol, već je bila utučena i čisto skamenjena.

Brzo pređe česmu i fenjer koji je mutno osvetljavao oko sebe. Voda je sa česme teško padala. Svuda je bilo mirno i mrakom pritisnuto, nigde se nije čuo ni lavež pasa, ni bat čijih koraka. Jedino gore, iz njine kuće i iz one njegove, očeve sobe jednako se svetlost prozorska menjala. Čas je tamnila, čas sijala, sigurno od senke materine, koja je išla po sobi, možda nameštala oca u postelju, polivala ga vodom, osvešćivala.

XI

Tetka čim je vide, mada Sofka uđe mirno, odlučno, ne posrćući, ne zverajući, čak i otvoreno, istina, malo zamagljenih očiju i nabranih obrva, ali jasno gledajući, ipak se uplašeno diže ispred nje, upita je, kao umirivajući je:

- Hoćeš, Sofke, da večeraš?

- Neću. Jela sam kod kuće! - odgovori joj Sofka i uputi se u sobu.

I tek posle, kada ču da joj tetka u kujni oko ognjišta sve svrši, raspremi, i ode u onu suprotnu sobu, da sa svojima tamo spava, Sofka, već oznojena, - skoči.

- Tako li je to?

Jedino to što sebi prošapta i ostade da sedi poniknuta, držeći se rukom za podbradak i usta. I začudo, opazi kako sada ništa ne oseća: ni strah, ni bojazan, ni gnev. Samo oseća u sebi neku dubinu, i to, kako se ta dubina ispunjava nekim otužnim, bljutavim zadahom, tako da, od toga, počela da se grozi i trese.

Dakle to li je? A ona nije znala. Nije na to ni mislila. Samo je mislila o sebi: o svojoj krasnoj mekoj kosi, o svojoj raskošnoj snazi, kojom se toliko ponosila, i koju je toliko punila, i opijala svojim do ludila strasnim željama i osećajima.

A ono - šta je bilo? Sasvim drugo. Sada nikako nije mogla da se otrese njega, oca, njegovih onih pocepanih postava na haljinama, njegovog znoja od neopranog odela i onog njegovog lica; onog strašnog, mrtvačkog glasa koji nije molio, nego koji se gubio i mro u njegovim unezverenim ustima, zbog sramote i stida što mora pred njom, svojim čedom, Sofkicom, da se sada otkriva, i da ono što ne bi kazao ni samoj smrti - njoj mora da ispovedi i kaže, a to je: da se nema ni hleba, a kamoli što drugo i o čem drugom da se misli, drugo što želi...

A što je najgore, znala je da je, posle ove njegove ispovesti i njegova poniženja pred njom, između nje i njega sve svršeno. On nikada više u njenim očima neće biti onaj njen veliki tatica, efendi-Mitica, i zato nikada već neće smeti da je pogleda, još manje sa njom da se pošali, nasmeje, pomiluje je, a kamoli da se ispred nje ponosno, razdragano kreće, i još traži da ga ona, poštujući ga, dvori i uslužuje.

Posle ovoga, sve je to nestalo. Zna on da će joj odsada uvek biti na teretu, pošto ga ona sobom, žrtvujući sebe, svojom udajom i održava u životu, i zato će joj uvek biti teško na duši kada ga vidi. I zato će je on stalno izbegavati. I kad baš bude morao, zbog sveta, s njome da govori, uvek će mu biti u glasu nečega plačnog, prekornog, što ga je dotle gonila da se toliko pred njom ponizi i sav otkrije u svoj svojoj nagoti i time izgubi u njenim očima sve što je imao i brižljivo čuvao.

Sofka poče osećati jak, težak bol. Čisto se pokaja. Da je samo znala, ne bi ona ni pokušavala da se protivi, a kamoli da ga onako u oči, silno, čisto ispitujući, gleda i protivi mu se. Samo da je znala! Ali i to nije bilo istina. Našto sada sebe pravdati! Znala je! Kako da nije znala?! Jer kada je znala da nikada neće biti žena svoga izabranika onoga o kome celog života snevala, koga u snovima i mislima ljubila i grlila, a znala je da će se ipak morati udati, onda - našto je sada ovo činila? Našto, pošto je ne sada nego oduvek bila uverena da će svaki njen muž, pa ma ko to bio, biti - ne onaj njen, nego drugi, običan, i da će od svakog morati da trpi i silom da podnosi da je on grli, ljubi i sa njome radi šta hoće. Čak se nekada i ponosila time što je mogla da se, ne kao druge, zanosi i luduje, već da je sa sobom odavno načisto, da će, kad se bude i udala, to biti samo bol i patnja za nju i da je onda njoj zbog toga svejedno ko će joj biti muž, star ili mlad; ružan ili lep; iz bolje kuće ili iz seljačke... I kada je tako u stvari bilo, zašto da se sada, kad evo to dođe, toliko džapala, bunila i time se samo pokazala i ona kao svaka, obična devojka, šiparica, a ne ona Sofka koja je svima bila za ugled. I što bi toliko luda, te pre no što pođe gore, k njemu, ocu, ne zastade, ne razmisli se? I kada se uveri da se to mora, onda što se bar ne pokaza kako dolikuje njoj? Što odmah, bez reči, ne pristade? I po tome bi svaki, naročito on, otac joj, znao da ona pristaje, ne što hoće, nego što se žrtvuje radi njih, da njih izbavi sirotinje i bede. Znali bi to, osetili bi oni, njeni, i ne samo oni, nego i ceo svet. I onda, kolika bi porasla, kolika bi postala velika u očima svih! I tada bi joj i sam njen sopstveni bol i jad, ukrašen ovim požrtvovanjem, sigurno bio lakši, blaži, i slađe bi ga podnosila...

A ovako?

Ali ipak još nije dockan. Još ima vremena da popravi, da se pokaže kako se žrtvuje, prinosi sebe radi njih. I to samo radi njih, da bi oni, otac i mati, pošto njoj inače svakom udajom prestoji bol i patnja, od te njene patnje imali koristi, tom patnjom bar njih, oca i mater, oslobodila i život im osigurala...

I naslonjena u krevetu, držeći glavu rukama, osećajući kako iz kujne dopire miris još sasvim nezagašenog ognjišta, neopranih sudova od jela i ustajalosti, ali ipak zato promešan sa svežim noćnim vazduhom koji je kroz kujnska napukla i stara vrata prodirao i do nje ovamo u sobu dolazio, i gledajući kroz sobni snizak prozor u noć, koja je bila prorešetana drvećem baštenskim i okolnim zidovima komšijskih kuća, ona se poče osećati kako se čak i zagreva tim svojim junaštvom i požrtvovanjem. Jer tom svojom žrtvom toliko ubija sebe da, eto, polazi ne samo za neravna sebi, za nedragog, nego čak i za samo dete. Tolikom žrtvom sigurno će zaprepastiti i zadiviti sve. I u očima svih, ne samo što će ostati onakva, nego će sve veća bivati i dizati se a ne možda, kao što je svet mislio, i nadao se, pa sigurno i čekao, kad će ona, već jednom, pasti, pokleknuti.

Sutra, gotovo ona probudi tetku, toliko se žurila sa tom svojom žrtvom, i posla je ocu sa porukom: da pristaje. Ne samo tetka, mati joj, nego i sam efendi-Mita bi time iznenađen. Jer, nikako ne verujući, dođe sam ovamo kod njih. Kad uđe kod Sofke, ona vide po njegovom neispavanom i usplahirenom licu i radost, ali i zaprepašćenje. Ponovo oseti od njega sav onaj miris na znoj, neopranost i krpe. Ustade, poljubi ga u ruku, i istinski kajući se što ga je sinoć toliko uznemirila i uplašila, promuca:

- Oprosti, tato, nisam znala...

On je stajao i jednako uplašeno gledao u nju: da možda, možda ona to...

I zato Sofka, da bi ga sasvim uverila, morade izdržati do kraja njegov grozničav pogled. I on po tom njenom jasnom i otvorenom pogledu vide da je zaista istina, da se zaista rešila. Potresen, zagrli je, i ljubeći je po kosi, poče da muca:

- Hvala, čedo! Hvala, Sofkice!

A to Sofku najviše potrese, do srca je rasplaka, jer u tom njegovom unezverenom drhtavom grljenju njene glave, ljubljenju kose, vide kako on zna da on sada može pred celim svetom biti onaj stari, veliki efendi- -Mita; ali pred njom, svojom Sofkom, svojim čedom, posle ove njene ovolike žrtve radi njega, gubi sve: i poštovanje, i divljenje. Jedino ako ona hoće na nj da se smiluje, da ga ne omrzne, nego samo da ga žali. I kao oplakujući sebe, zato je unezvereno grlio i ljubio Sofku po kosi, mucajući:

- Hvala, Sofke! Hvala, čedo!

Sofka umalo uglas što ne poče da rida, ali on, kad to vide, brzo se trže od nje.

I, kao u naknadu za to, za to svoje maločas poniženje pred Sofkom, on, čim iziđe iz sobe, poče tamo kod tetke i napolju da razmahuje rukama, zavrće rukave, i Sofka ču, kako on, kao uvek, visokim i razvučenim glasom naređuje:

- Neka se ide i dovede Ariton navodadžija. Neka on ode kod gazda-Marka. Neka mu javi da doveče dođe na "pijenje" Sofkino. A vi (žene) sada tamo po kući, spremajte i udešavajte!

I žurno, kao bežeći od te tetkine kuće, a u stvari od Sofke, izgubi se širokim koracima.

Ali o tome Sofka nije imala kada da misli. Brzo se ona pribra, diže. I znajući da sad tek ima da se pokaže, namesti krevet i ostale stvari po sobi, jer je znala da će sada početi svaki čas ovamo dolaziti, ulaziti kod nje u sobu, tobož kakvim poslom, a u stvari da nju vide, da po njenom licu i držanju, sedenju, cene kako joj je.

I zaista, prvo ulete tetka. Navlačeći količe da što pre ode kod njih tamo, kući Sofkinoj, i da, kao što je zapovedio Mita, pomaže po kući i sprema, uđe ona kod Sofke i pozdravi je:

- Srećno, Sofke!

Sofka po njenom glasu vide kako ne samo ona, nego svi njeni, ma koliko da se nadali, bili uvereni da će ona, pošto je već efendi-Mita to svršio i dao reč tome gazda-Marku, morati na to pristati. Ali ipak, ipak nisu se nadali da će Sofka tako olako pristati, čak i sama hteti.

I kao što se nadala, celoga toga dana ne ostade mirna. Svaki čas su otuda dotrčavali i ulazili ovamo kod nje, čak i deca. Ali to je bilo dobro. Jer to trčkaranje svaki čas i zagledanje u nju toliko joj dosadi, umori je, otupi, da, kad pade mrak, kada joj donesoše odelo, sapune, igle i češljeve; kada sve to ispred nje na stolici i po prozoru poređaše, i iza upaljenih sveća prisloniše veliko ogledalo, ostavljajući je samu, da se obuče i nakiti za večeras, za proševinu i "pijenje" - ništa je to ne potrese. I, kao u inat nekome, oblačila se i kitila. Stezala je polovinu da joj je pucala; tesan jelek samo je na jednu, najnižu kopču zakopčala da su joj prsa brektala; kroz rukave tanke košulje bleštala su joj obla ramena i jedre, vrele mišice.

I kada, već dockan, dođoše i javiše da joj je svekar već tu, i kada ona sa tetkom pođe kući, ni tada se ne uznemiri. Od prošle noći i celoga ovoga dana bila je toliko umorna, toliko zasićena i otupela, da je bila na sve ravnodušna. Ništa je nije diralo. Ni kada uđe u kuću, ni kada vide gore osvetljene prozore i otvorena vrata, kroz koja se svetlost rasipala po doksatu i punila stepenice; ni samo grljenje i ljubljenje dole u kujni sa ženskinjama. Čak i kada, već duboko u noć, dođe vreme da ide gore, ljubi u ruku svekra, od njega primi dar i belegu, ona i onda mirno ode. Još mirnije, i s tako hladnim ustima, poljubila ga u ruku, i zatim, izmaknuvši se, ostade stojeći, jasno, pribrano gledajući u sve, osobito u njega, svekra, novoga svoga "tatu".

On, raskrečenih nogu, podbočenih ruku o kolena, sedeo je na presavijenom jastuku, a s desne strane, efendi-Mita sa ispred njih postavljenom sofrom, punom ne jela (pošto će večera posle doći, posle "pijenja" Sofkinog) nego mezeta: đakonija, gurabija i slatkiša. Iz Markovih debelih čizama, sa jakim račvastim mamuzama, jasno i oštro se ocrtavalo njegovo oblo koleno u čohanim čakširama. Prsti su mu bili debeli, kratki i sa nabranom, ali čistom belom kožom. Samo na jednoj ruci imao je, i to samo jedan jedini, veliki zlatan prsten. Mintan i jeleci mu, oko vrata, bili su gotovo otvoreni, i on to sigurno nikad nije ni zakopčavao zbog kosmatosti, malja, koje su mu virile. Lice mu je bilo još sveže, i tek oko očiju i usta bilo je bora. Samo usta su mu bila ne toliko široka, koliko puna, mesnata, sa ovalnom bradom i kratkim obrijanim vratom. Iz celog njega bila je neka divljina i silina.

On sada već nije, kao prvi put kad je bio, zbunjen, sapleten, nego slobodan. To se videlo po njegovim komotno raskrečenim nogama, lakom sedenju, i sasvim slobodno ispruženim prstima ruke na kolenu. Kao da je on odavna za tako što i bio, pa sada, i naišavši na to, i na Sofku, i na efendi-Mitu, i na mater njenu, i na ovoliku lepotu i raskoš, sav je srećan.

I što Sofku razdraga, bilo je to što on, pre no što nju, kao što je bio red, otpustiše od sebe, da posle međ sobom svrše proševinu, i pre no što ona, poljubivši ga ponovo u ruku, pođe vratima - ustade i dođe do Sofke. Tako čvrsto stade, da mu čizme zaškripaše, i kao da se pod od sobe podavi. I na iznenađenje svih - jer to nije običaj, pošto je ona već time što je došla gore, poljubila ga u ruku, pokazala da pristaje - on ipak poče:

- Sofke, znaš već šta je. Znaš šta će biti. Ali ja, tata, ako bude sudbina da ti to budem, imam pre svega nešto da te molim. bogom da ti nije prosto, ako pristaneš, pre no što se ti sama rešiš; Bogom da ti nije prosto, ako pođeš i dođeš u moju kuću, a da ti sama nećeš... Istina, zasada tata nema takvu kuću kakva treba za tebe, ali će to tata tebi...

Glas mu je bio takav da Sofka oseti kako joj kroz grlo, čak na dno srca prodire. Ali i ona se pribra. Ne ustuknu. Još manje, kao što bi druga, da pocrvene, zamuca i od stida pobeže, ostavljajući roditeljima da mesto nje oni odgovaraju. Ispod svojih tankih obrva jasno pusti pogled i, na iznenađenje oca koji kao da se još nije mogao pribrati i smiriti od straha, ona kratko, toplo, reče:

- Hoću!

Svekru kao da više ništa nije trebalo Priđe joj. Poljubi je u čelo, oseti joj miris kose. Ona ga ponovo poljubi u ruku.

- Neka si mi blagoslovena!

I Sofka vide kako on, kao opijen od uzbuđenja, pored toga što je toliko vladao sobom, grčevitim prstima poče baratati po nedrima, po još dužim džepovima od jeleka. Videlo se kako je, mada se bojao, strepeo da od svega možda neće ništa biti, za srećan slučaj spremio osobit dar. Najposle nađe to. Izvadi veliku, gustu nizu sve od samih dubla, svako zrno od po pet dukata. Sam joj veza o vrat nizu koja je bila toliko puna i dugačka da joj zlato svojom žutinom pokri cela prsa. I sama Sofka, koja je bila navikla na toliki sjaj, ipak čisto pretrnu. Ponovo ga poljubi u ruku.

- Hvala, tato!

I siđe dole. Za sobom ču kako svi, i otac i mati, kao odahnuše u opštem uskliku:

- Neka je sa srećom!

I počeše se između sebe ljubiti. Osobito je efendi-Mita čvrsto i jako grlio novoga prijatelja, Marka. Do reči nije mogao da dođe. Kao da nikako još nije verovao u sve to. Koliko je puta u potaji drhtao i tresao se od straha pri pomisli da od svega neće ništa biti; da Sofka, kakva je, sigurno neće pristati, ispustiće se ovakva prilika, neće se doći do novaca, i to ovakvog, velikog, mnogog novca, kakav se zna da samo on, taj gazda-Marko, ima, nego da će najzad morati da nastupi ono... dugovi, prodaja kuće... a sada, eto, hvala bogu, ispuni se! Ali još kako se tek obradova kad Marko, zanesevši krajeve od mintana tako da mu sasvim iziđoše iz pojasa i silava i razleteše se oko njega, izvadi drugu kesu i, gurnuvši laktom sa sofre tepsije i tanjire, staklad i čaše, poče ne da broji nego da izručuje zlato.

- Ovo je za spremanje. Neka mi se Sofka spremi kako ona hoće. I ništa da se ne žali!

I jednako, neprestano je iz kese sipao sve samo zlato, dukate, stare, nove, kao pobuđavele od silnog uvijanja u krpe, čuvanja po vlažnim mestima. I kada se na sofri čitav kup, rpa od zlata načini, efendi-Mita čisto kliknu. Kao da se ponovo rodi i ožive, tako silno viknu:

- Magdo!

Magda, odozdo, kao da je na taj glas odavno čekala, naglo uđe.

- Magdo! - zanoseći se poče Mita - Magdo, Magdice! (Prvi put što je tako slovi, zbog čega Magdi noge pokleknuše od radosti.) Naša Sofka hoće da nam ide! Eto, hvala milostivom bogu, dočekasmo i to. A sada, Magdo, kapiju širom otvaraj, na njoj dva fenjera pali i ponesi mi pušku. Da oglasim! Neka svet vidi! Neka svet čuje!

I ustade.

- Neka svet čuje! - govorio je idući, onako u čarapama i ponesavši sobom pare, koje mati beše uvezala u peškir, ka otvorenom prozoru. Pare baci u ćoše na minderluk, među jastuke. Od njih se ču onaj tupi, sitan zlatni zvek. Ne mogući da dočeka, dok mu Magda pušku donese, poče da se naginje na prozor, oslanja o prečage gledajući ispred sebe tu varoš, pokrivenu pokrovom od kućnih krovova, izrešetanim dimnjacima i visokim drvećem, kako se ispred njega, po padini, u noćnom polumraku uokrug ocrtava. Gledao je tu varoš, taj svet, koji ga toliko u potaji kao sigurno čekao da vidi ponižena i unapred siteći mu se i znajući kao kakav će izgledati: ako ne sasvim osiroteo, a ono više za žaljenje. A ono, eto, sada je opet on, kakav je i bio, još je on, onaj stari, veliki efendi-Mita...

I uzimajući od Magde pušku, besno, sav cepteći od radosti, poče da puca.

I na iznenađenje svih, pucnji pušaka ubrzo počeše da se mešaju sa svirkom svirača koji su odjednom odnekud odozgo, ovamo kući počeli da dolaze. A sve je to bila Magda spremila. Odavna znajući za sve, poslala jednog slugu i naredila mu da odmah, čim čuje pucanj pušaka, svirače ovamo vodi.

Kuća zasija. Fenjeri, upaljeni na kapiji, počeše da drhte i da blešte; takođe i kujna, podrum i gotovo sve sobe bile su osvetljene. Komšiluk se uzbuni, počeše da dolaze. Isprva nisu verovali. Ali kada videše tolike svirače, toliku svetlost, trčkaranje, kao pri kakvoj svadbi i proševini, svi se iznenađeno trgoše i uveriše se da je zaista i sa njom, Sofkom, već jednom svršeno...

XII

U zoru, kada su svi bili polegali da se odmore, Marko, sada već svekar, kome su takođe bili namestili, neopažen se diže i siđe dole. Krišom Magdu zamoli da mu dovede konja. Samo ga Sofka opazi. Istrča za njim.

- Kuda, tato?

Marko se zaradova usled te njene pažnje a i uplaši da se zbog toga drugi gore ne probude.

- Ćuti, ćeri! Sada će tata da se vrati! Idem da naredim kod kuće.

Morao je to. Nije smeo novoga prijatelja da odvede onako, pošto je znao da kod kuće niko ne zna i nije ništa spremno. Zato je on cele noći, pored svega pića i veselja, jednako morao da se drži, čuva, da bi, eto kao sad, pre no što svane, otišao kući, spremio i tamo udesio i posle došao po prijatelja da ga vodi k sebi, na dalju čast i dalje veselje.

Zato i on, kad se oseti na alatu, kad iziđe iz kapije, drhćući iz sve snage, pođe slobodno, srećno, što se ne prevari, što se ne ispuni njegova sumnja, da nikada Sofka, i tolika i takva lepota, neće poći za njegova sina, još manje ući u njegovu, seljačku kuću, i biti njegova snaja. I on, ni sada još nikako ne verujući u to, od sreće, nije na konju mogao da se smiri. Alat, začuđen tom njegovom nemiru u sedlu, a zbog jako zategnute uzde i njegovih grčevito stegnutih kolena u slabine, poče propinjući se od bola, da okreće k njemu svoju glavu kao da ga pita i vidi šta mu je gazdi. Ali Marko samo položi ruku na alatovo čelo, na grivu, između ušiju, i čisto stidljivo, kao umirivajući ga promuca:

- Ćuti, alate!

I pusti mu dizgin. Alat pojuri grizući uzdu i izmahujući njom, a pazeći da svoje zadnje noge mnogo ne izbacuje u stranu, da ne bi Marka naglim kretanjem svojih sapi u sedlu drmao i druskao. Poleti kao ptica pokraj mahala ka njihovoj ulici. Modrina zore i svež, još vlažan vazduh poče da ih šiba. Tek se svanjivalo. Iz kuća po mahalama razlegali su se na sve strane petli. Upaljene sveće videle su se iz pojedinih soba i štala. Rubovi dolina ocrtavali su se na nebu i gubili jedno u drugom.

Marko ulete na otvorenu kapiju koja je, kao uvek kad bi on bio u varoši, a ne bio kod kuće, nekud noću otišao, morala cele noći otvorena da stoji.

Arsa ga prvi vide, i preplašen odjuri unutra, u kujnu, kod gazdarice, da je probudi:

- Gazdarice, gazda!

Uto Marko dojaha do praga kujnskog. Stana, njegova žena, iziđe i pridrža mu konja.

On još s konja, skidajući se, pruži joj ruku.

- Celivaj!

Ona ga celiva, ali se trže uplašeno i poče da blene.

- Kaži dragička!

- Pa... dragička - poče Stana, snebivajući se i čudeći se.

- Snahu imaš!... - ali, kao da mu to ne beše dovoljno, zastade i gledajući je odozgo, svetlo, nastavi:

- Snahu imaš, što ceo svet nema, Sofku, hadži- -Trifunovu unuku. Ali ne znaš ti - okrenu se on ljutito, kad vide da ona ne samo što se ne zaradova, već se i uplaši.

Brzo uđe u onu veliku sobu i otuda se ču kako viče:

- Da se namesti! Što god ima, sve da se donese. Sve da se skine s tavana.

Arsa poče kao bez duše, od straha, da donosi i uz pomoć Staninu da namešta. Marko je stajao, gledao i sam naređivao Arsi šta će gde da se namesti i kako.

- Tu... Tako... Još... - I onako, u čizmama, pojasima, sa silavom i gunjom, saginjao se i, začudo, sam svojom rukom, a ne nogom, nameštao je i doterivao asure, pokrovce, govoreći:

- Tako... To ovde... Tako... Daj još... Sve donesi!...

Pošto namestiše sobu i pošto je Marko još jednom pregleda, čizmama utapka, naročito krajeve, oko zidova, da ne štrči ispod ćilimova slama novih rogoža. I pošto još jednom zapreti Arsi da sve uredi a osobito da se ona, gazdarica njegova, odmah obuče kao što treba, i spreme sve za doček, brzo i to peške ode, vrati se kod Sofkinih, da otuda dovede prijatelja, efendi-Mitu.

Stana, tek kada on ode, kad ostade sama, uvide da je zaista sve to istina. I onda se sasvim uplaši. Ali Arsa joj ne dade. Silom, donoseći joj haljine gonio ju je da se oblači. Naročito je pazio da, po običaju svom ne veže i obesi o pojas onaj seljački nožić sa nekim starim, zarđalim ključićima. Ona se oblačila, ali nikako nije mogla još sebi da dođe i nikako nije verovala u sve ovo.

Ali, kada docnije, pošto se sasvim razdani, pošto sunce uveliko ogreja, odozgo počeše da se čuju svirači, i već ovamo kod njih da se viđaju mahalska deca kako ispred svirača jure, i kad, sigurno na taj glas svirke, iz komšiluka, tobož zbog vode sa njihovog bunara, počeše da dolaze žene, ona, kao da se sakrije, pobeže, uđe u kuću. I tamo u kujnu, da li od radosti, sreće, ili ko zna zbog čega, briznu u plač.

Arsa međutim istrča da širom otvori kapiju i da tamo na njoj dočeka novog prijatelja.

Stana ih, jedva se držeći na nogama, brišući suze, a jednako osvrćući se i krijući se, da je toliki svet, koji odjednom ispuni dvorište, ne vidi i spazi kako plače - dočeka u kujni. Marko, kada je vide takvu smušenu, ne samo što se, po običaju, ne naljuti i ne zgranu na nju, nego smejući joj se, kao da je izvede iz zabune, poče je dirati:

- Ne plači, babo! Da te nije žao što si postala baba?

I efendi-Mita joj priđe, poljubi se sa njom.

- Kako si, prijateljice? Jesi rada prijateljima?

Ona je samo mucala:

- Kako da ne, kako da ne!

I dok su njih dvojica tamo u sobi na pokrovcima sedeli, Arsa im iznosi od svake sorte rakije da probaju koja će im se dopasti, pa da im posle tu toči i donosi, ona ovamo, u kujni, nije mogla od ognjišta da se makne. Još više je zbunjivala svirka ispred kuće a najviše navala sveta: komšiluka, dece, i starih žena, što počeše, kao na svakoj proševini, da pune kuću čestitajući:

- Srećno, srećno, tetka-Stano!

Od Cigana, koji bi joj potražio da štogod pije, svakome je po punu okanicu, onako kako bi dohvatila, davala sa tepsije, po kojoj ih je Arsa bio naređao. A međutim, mada je znala da to treba, i baš je to najviše i plašilo, osećala je kako nikako ne može da se sagne, da kafu na ognjištu pristavi i skuva, još manje da slatko iznese i posluži, ili bar da uđe tamo k njima, u sobu, i, kao što je red, sa novim prijateljem se razgovara: pita za zdravlje snahe i nove prijateljice koje istina nije još poznavala, ali koje su joj sad toliko mile i drage, kao da su joj rođene.

A Marko, kao da je znao kakva je ona sada, ponovo iziđe, da je ohrabri.

- De, šta ti je?

I što nikada, pomilovao je po njenoj uskoj, gotovo sedoj glavi.

Nju to još više potrese:

- Oh, ne mogu, bre, Marko!

I to reče takvim glasom, sa takvim sjajem u očima, kao ko zna pre koliko godina, valjda celog života jedanput, valjda još u početku braka, prve bračne noći, ako joj je tako milo i potreseno izletelo to: "oh, bre, Marko", pa eto tek sada, posle tolikih godina. I od sreće dohvati Markovu ruku, prinese je svome licu i poče je ljubiti, osećajući kako je prsti njegovi miluju.

- De, de... - i samoga Marka to teknu i razdraga. - Pa drži se, ne podaj se... - hrabreći je vrati se u sobu.

XIII

Posle proševine, sve se do sitnica doznalo o njima: naročito o njemu, gazda-Marku. Odskora su se bili doselili iz Turske. Ali, kao da nisu ni živeli, tako se za njih ovamo gore, oko crkve i u pravoj varoši, malo znalo, kao i za ceo taj njihov kraj dole. Znalo se samo da je ispod crkve, da vodi na drum, i da pored tekije i preko vinograda izlazi na granicu. Njihovo selo bilo tamo u Turskoj, odmah iza manastira Svetog oca. Kuće sve od kamena, čak i krovovi od kamenih ploča. A njihova kuća najveća, u sredini sela, gotovo kao neka kula, pošto je i celo selo proizišlo iz te njihove kuće. Govorilo se da je sama njihova kuća čitav sprat u manastiru podigla, česme popravljala i sve što trebalo davala manastiru, a naročito svoje ljude iz bratstva, sela, da zajedno sa kaluđerima brane manastir. Jer su nadaleko bili čuveni, naročito preci Markovi, kao "kačaci". Turčin, koji bi zapao međ njih, u njihov atar, selo, više se ne bi video živ. Asker, ma koliki bio, retko da se otuda vraćao, a da nije bivao ili prepolovljen ili gotovo sav uništen. A već kajmakam ili spahija za kakav danak, desetak, nije smeo ni da priviri. Jedino što su oko toga njihovog kao gradića, a ne sela, bila unaokolo udaljena nekolika arnautska sela.

A to bogatstvo njihovog sela i njihove kuće umnožio je najviše isti ovaj gazda Marko, kada je, posle oca, preuzeo starešinstvo. On je bio i pismen. Otac ga kao oženjenog (a oženio ga, po običaju, rano, dečkom) dao u manastir, da uči. Ali ga dugo nije zadržao: bojao se da mnogo ne "preuči", razneži se i ode u varoš. Utom otac ubrzo umro, te on preduzeo kuću voditi. Počeo jače da se druži sa Arnautima i da prodaje stoku za tursku vojsku.

Ali jedno sve pokvari. Marko i neki čuveni Ahmet, Arnautin, poglavica najvećeg i najjačeg fisa, pored interesa što su imali da njihove kuće i fisovi budu u ljubavi, jer niko onda nije bio u stanju da na njih udari, i lično su se njih dvojica voleli. I to se voleli toliko, da su se on i Ahmet, iako ovaj Arnautin, tuđe vere, u manastiru pred kaluđerom pobratimili i to pijući iz rasečenih ruku krv jedan od drugog. Otada za njih dvojicu nije bilo vere, ničega. Markova kuća za Ahmeta je bila slađa, prijatnija nego njegova rođena; kao što opet za Marka u Ahmetovoj kući nije imalo ni harema ni ičega skrivenog.

A obojica su bili lični, naočiti i silni. Kada bi ostali nasamo, gledajući se, osećali bi kako od zadovoljstva i sreće zatrepere. I uvek su bili zajedno, po trgovini, po saborima, čak i po manastirima i veseljima. Ceo kraj, celu čuvenu Pčinju njih dvojica su nosili i imali u svojim rukama. Koliko bi puta Marko, baveći se po godinu dana na putu, kad bi došao, prvo svraćao tamo, kod Ahmeta, pobratima, i kod njega presedeo, odmorio se i tek onda došao kući. A znalo se da nijedan Ahmetov bajram, veselje, radost njegove kuće i njegova bratstva, ne može biti bez njega, kaogod i ovamo kod Marka opet bez Ahmeta, ili koga od njegovih ukućana.

Ahmetov sinovac, Jusuf, gotovo odraste u Markovoj kući. Za njega se znalo da ga Ahmet, pošto nije imao dece, najviše voli i da njega sprema sebi za zamenika. A da ga je najviše voleo, videlo se po tome što ga kod "pobratima" ostavljao, nešto stoga što je bliže bio manastir, da bi mogao češće ići i tamo učiti, a najviše da se kod Marka i njegovih, kao kud i kamo pitomijih, svetskijih, što više prilagodi, nauči, upitomi i spremi za starešinstvo i vođstvo bratstva. I niko nije bio pažen i voljen kao taj već "njihov Jusuf", "Jusufče" kako su ga svi zvali. Za sve Markove bratstvenike bio je on kao neko vuče, neko divlje mladunče koje oni treba što više da pripitome, što više da mu ugode. I svaki mu je činio, ugađao, više nego svojemu.

Ali posle se videlo šta je. Marko je imao sestru, i to jedinu, koju je, hoteći da je poštedi, da se ne bi udala za kakvog njihovog seljaka i bila izložena teškom seljačkom i planinskom životu, odvojio i ostavio kod kuće. I čak poslao je da i ona uči u manastiru. Docnije, nije je tako brzo udavao, jednako merkajući kakvu za nju zgodnu priliku. I ona je posle, kao jedina ženska koja je večito bila kod kuće, čak i za vreme najvećih poljskih radova, najviše se sa tim Jusufčetom i zabavljala. Ona ga poučavala svemu: i čitanju, oblačenju i govoru. I mogli su naočigled, pred svima, da se ljube, pa ipak nikome ne bi mogla da padne rđava misao. Prvo što je ona od njega bila starija, a i što je to bila Markova, "batina" sestra, koja im je, u odsustvu njegovom, bila starešina. A drugo što se znalo da sama ona vrlo dobro zna kakav bi zbog toga lom i nesreće nastale.

Ali jedne godine, kada se Marko vratio, ona je toliko bila bremenita da nije smela da se pojavi. Marko, kad čuo, jedva, na molbu i plač svih, na komade svojom rukom što je ne iseče.

I ne smiri se, dogod mu ne javiše da su je na konjima - a sve krišom noću - u neki ženski manastir odveli, i ne pokazaše pramen njene odsečene kose i parče od crne joj kaluđerske rize.

Ali na užas i trepet bratstvenika, videlo se kako on, bata im, Marko, čisto žali. I to ne toliko sebe, koliko Ahmeta pobratima, jer za Jusufčića zna se da mora biti mrtav; ali, daj bože, da se na tome zaustavi, a da ovi njegovi i samoga Ahmeta sa kućom ne unište.

Uzalud Ahmet, preneražen, ceo fis dovukao k sebi da mu Jusufčića dan i noć čuvaju i paze. Krišom ga noću odvodili u druga plemena, samo da Markovi ne doznaju gde je.

Ali to ništa nije pomoglo. Najmlađi iz bratstva Markova, još neogarena, detinja lica, kao da je ispod zemlje išao, tako neopažen prošao sva arnautska sela, našao selo i kuću u koju su bili odveli Jusufčića. Ne zna se kako se popeo na krov, kako je ceo dan presedeo skriven u badži, trpeći da ga davi i guši dim sa ognjišta. Samo, kad ovi uveče sa Jusufčićem zaseli oko ognjišta da večeraju, naoružani, sa puškama preko krila, i sa stražom ispred kuće, ovaj odozgo, kroz badžu, upao posred ognjišta. U mraku i zaprepašćenosti svih odsekao Jusufčiću glavu. I onda dočekan od svojih, praćen njima, halačući, dojurili svi ovamo i gore, na kuću, pobili mrtvu Jusufčićevu glavu, te njome oprali greh i sramotu sa kućnog starog i kamenog slemena.

Odmah Marko, ne sebe radi, nego da sačuva jedinca sina a i bratstvu budućeg vođu i starešinu - ženu i sina preveo ovamo. Kupio ovu kuću. Navukao otuda sa sela sve ono bogatstvo, istina, sirovo ali veliko: grdne denjkove ćilimova i ponjava, brašna, vune, vina, a od stoke samo kućne krave, kućne konje, sa kojima su se bili, naročito žena mu i sin, kao srodili. A sam on, kao ne mogući da se odvoji sasvim otuda, a i stoga što bi bez njega sva rodbina bila potučena i upropašćena od Ahmetovog bratstva, zakupio nekoliko hanova koji su bili po granici, koji su više služili za šverc, krađe i puškaranje između Aranuta, nego za trgovinu, da bi iz tih hanova držao Aranute u škripcu, strahu.

Ovamo kući, u varoš, retko bi dolazio. Ako bi došao u godini tri, četiri puta. Čak i preobuka slala mu se od kuće, pa i to ne često. Obično subotom, kad bi dolazile rabadžije, da na svojim teškim, volovskim kolima za hanove prenesu espap, kao: veliki grumen soli, kace pune zejtina, gasa, ali uvek najviše baruta i olova i oružja.

Ovde je jednako sedela njegova žena, Stana, sa onim slugom, Arsom, koji se već nije smatrao kao sluga, jer je kod njih bio i odrastao.

A Stana, kako prvi put došla ovamo, u kuću, takva i ostala. Već je bila stara. Suva, visoka, sa uskim licem, mirnim, gotovo belim očima i ustima. Mada je imala čime celu kuću da namesti, ipak ništa nije činila. Još su stajali denjkovi vezanih stvari: ćilimova, jastuka, pokrovaca. Trebalo je samo jedan dan, pa da se kuća sva ispuni. Ali ona, uvek, tobož kao od velikog posla, nije mogla. Sve se kao kanila. Svaki dan se brižno pitala: kad će već po kući da razmesti, a opet bi ostavljala i odugovlačila. Sve se kao nečem nadala. A izgledalo je da se najviše nadala da će se opet vratiti u selo, mada je bila sama uverena da je to nemogućno. I zato nikako se nije mogla da "povaroši", da se pomiri i uživa u kuću. Večito je bila sama, i kao odbačena od nečega. Dolazile bi joj komšike, od njih neke, isto tako kao i ona, doseljenice iz Turske. I ona bi išla k njima, ali samo to i više ništa. Ni s jednom da se istinski sprijatelji. A od celog odela, po kome bi se moglo da sudi da je u varoši, samo što je nosila anteriju i to skupocenu, svilenu, ali opet je ispod nje virio kraj njene dugačke, debele seljačke košulje. Jednako se još zabrađivala žutom, prostom i jakom šamijom, jednako opasivala futom, o kojoj je visilo nošče sa nekoliko ključića od raznih sanduka. I jedino što je, mesto u opancima i bosa, išla u papučama i vunenim belim čarapama. Pa i to, koliko se puta zaboravi i počne da vezuje opanke, dok ne bi, smejući joj se, Arsa podviknuo:

- E, ej, gazdarice, nismo u Pčinji.

I da joj nije bilo još toga Arse, ko zna šta bi bilo od nje, onako same. On joj je bio sve, i selo i varoš. On je išao po varoši, po čaršiji, i onda sve njoj ovamo do sitnica pričao. Ona je od njega saznavala kakva je čaršija, kakvi dućani, espapi, mehane, naročito Šareni han, gde dolaze iz Turske Turci i njini seljaci. Svakoga od njih Arsa bi redovno dovodio ovamo kod nje, i oni bi se posle s mukom, gošćeni i čašćeni, mogli od nje da odvoje, i da joj naodgovaraju na njena silna zapitkivanja o svemu.

I bar da joj sina Tomču, kada ovaj počne rasti, Marko ostavljao kod nje, možda bi joj bilo drukčije. Ali, čim Tomča odrastao malo, prešao desetu godinu, on ga - kao bojeći se opet da čak ovamo, u varoš, Ahmetovi po njegovu glavu ne pređu - počeo voditi sa sobom i posle ga gotovo nikako od sebe i ne puštao. Samo na Božić ili Uskrs dolazio bi s njime. I tako ona nikada sina da se nagleda, nikad ne može makar noću, u spavanju, da ga izljubi. A i on, dečko, pa već kao otac. Nema još dvanaest godina, a već počeo nož da nosi i sa dva pojasa da se opasuje, i da se na nju izdire, zapoveda joj i nikako joj ne da da ga mnogo ljubi i miluje. Jedino što bi joj pokatkad sam dolazio; to bi bilo kojom subotom, kada bi, mesto oca, došao sa rabadžijama da espap uzmu. Pa i to bi morao odmah sutra rano da se vraća.

Koliko puta, kada joj ga po toliko meseci on nikako ne pošlje niti joj ko drugi - a to je najviše plašilo - donese kakvu vest o njima, ona, ne mogući da izdrži, počne Arsu, kao da je on kriv, da pita i da ga kao kori:

- Oh, što ne šalje to dete? Što ga toliko drži kod sebe? Malo se on krvi sa tom prokletijom (Arnautima), nego i ono dete.

Arsa bi počeo da se kao buni, ljuti što ona njega pita.

- Pa šta znam ja, gazdarice? Znaš ti gazdu.

Ali odmah bi okrenuo da je hrabri: kako će ga sigurno poslati ove subote, jer otkada nisu ništa pazarivali. A da je to sigurno, da će ove subote ko od njih doći, zna i po tome što je on tobož čuo kako su ovih dana imali tamo mnogo posla, mnoge mušterije, i sve su istrošili od espapa. Ali bi tada, sigurno osećajući koliko laže, i Arsa prekidao, ostavljao je i kao bežao od nje.

Ona, i ne slušajući ga, jer je uvek od njega takve odgovore i dobivala, vraćala bi se presamićena u kuću, hukćući:

- Oh, što ga ne šalje?... Pa bar da jave... Izedoše me!

XIV

Na glas da se Sofka isprosi, cela varoš, siteći joj se, odahnu. Dakle jednom već i to se i sa njom svrši, i da su oni sami boga molili, pa ne bi im tako ispalo za rukom da se ona ovako uda, u takvu seljačku kuću i za takvog mladoženju, još dečka, koga će morati da uči kako da se opasuje i umiva. I pošto nikog nije gledala, niko njoj nije bio ravan i dostojan nje, naposletku i pravo je da tako i svrši. Bar da se zna! Neka se vidi da i ona nije baš onakva i tolika, za kakvu se izdavala. Zatim, po običaju, i pored toga, počeše u potaji razna pričanja, ogovaranja.

Ali ukoliko su ogovaranja, priče išle i širile se, utoliko je ovamo kod Sofke jednako bila širom otvorena kapija, dvorište navek počišćeno, i gore nameštene sobe nisu mogle da se naprimaju istog tog užurbanog i radoznalog sveta, osobito ženskinja. Ali Sofka je sve to znala unapred i junački izdržavala. Znala je kakva će zapitkivanja, zadirkivanja biti, a sve iz potaje da se dozna i vidi da li je zaista ona srećna, da li ga zaista voli, takvoga muža, još dete! Znala je da će najmasnija i najdrskija peckanja biti od njenih tobož intimnih nekadanjih drugarica i vršnjakinja. I zato je bila obučena u raskošno odelo, u teške, crvene kao krv šalvare, sa velikim žutim kolutima od srme oko džepova i nogavica. Na prsima joj uvek bila ona niza dukata, poklon od Marka, koja joj je cela prsa pokrivala i koja je, kao što je Sofka i znala, svakoga najviše i zaprepašćivala. Dočekivala ih je sve sa užagrenim očima i kao krv rumenim ustima, čak i navlaš obojenim, jer je znala da će te njene užagrene oči i rumena usta tumačiti se da su sigurno, kao kod svake verenice, od ljubavi i sreće.

Uveče Sofka, zamorena tim dolascima, ispružila bi se po minderluku koji je bio u isto vreme i krevet. Magda u siniji, gotovo klečeći ispred nje, služila bi je jelom, da bi Sofka zbog toga morala ma štogod da jede, jer inače nije ništa od jela uzimala.

Posle večere cele noći Magda bi kod nje podremala, tobož da joj je na usluzi, a u stvari čuvajući je. Jer Sofka, pored svega što se upinjala, ne podavala, ipak, ipak, svake noći kao da je bila u groznici. Ne zna koje je već doba, tek osećala bi oko sebe kako je sva vrela. Iz usta počeo bi da je pali dah. Okretala bi glavu prozoru, i tamo na nebu, međ oblacima, odmah bi tako jasno i istinski videla kako se ocrtava i izdiže on. Jak, visok, sa jakim rukama. I onda on počinje k njoj da dolazi. Uzima je na svoje ruke, i, ne sagibajući se, toliko je snažan, prinosi je sebi, i ljubi je, tako da bi mu čak i vrh od nosa osećala.

Tada bi đipila. Unezverena, izvan sebe od straha, hvatala bi Magdu za ruku i pokazivala joj na prozor i na nebo.

- Magdo, vidiš li?

Magda, kao sve to unapred znajući, da li iz iskustva ili iz verovanja, vradžbina, odmah bi joj kvasila čelo vodom i mokrim peškirom vlažila usne. Sofka bi se brzo osvešćavala, i da bi od Magde to sakrila, kao od stida, okretala bi se ničke i naređivala joj:

- Magdo, pokrij me. Hoću da spavam!

A sutra, danju, Sofka već nije žalila sebe, jer bi gledala kako je sobom, svojom žrtvom i onim svojim noćnim mukama, bar ostale usrećila. Kuća se povratila i dobila onaj njen nekadašnji stari, sjajni, toliko čuveni izgled: uništena, umirena i svečana. Otac joj u pola novom odelu, a nije hteo sasvim novo da načini, da se ne bi kazalo da je to od Sofkinih para, što je od svekra dobila. Po ceo dan bi bio kod kuće, po bašti i sve nadgleda, doteruje. Najviše se zadržava u podrumu, u kome su već ležala burad od pića, što mu prijatelj Marko poslao i što on svakog dana ponovo traži, kad bi mu se koje piće dopalo. Oko ručka on već postaje nestrpljiv što ručak nije gotov. Sam ide u kujnu, obilazi oko ognjišta, proba od jela i naređuje Magdi ili materi, kako će se koje jelo zapržiti, koje parče mesa za njega ostaviti i bolje se ispeći... Mati opet, jednako obučena u svečano, glave ne diže od spremanja kolača, tucanja šećera, prženja kafe: po kujni ne može se proći, a da se ne nagazi na koje zrno šećera ili kafe. Od preostalih tatlija, kolača i lokuma, što se nije moglo da pojede, dolapi, rafovi i prozori donje sobe pretrpani. A to sve zbog njega, oca. Njemu se uvek dopadnu ti kolači, a ne mogući sve da ih pojede, naređuje da se ostali ostave, pa će ih on sutra pojesti. A to opet nikada nije činio. Pošto mu se sutra neki novi kolači i pite dopadnu, to onda opet naređuje da od njih ostave za njega, za sutra. I to se toliko dana gomilalo, da uskoro počela cela kuća, osobito dole, kujna, i ona velika soba, da zaudaraju na onaj težak, masan zadah, pun zagušljivosti, teškoće, ali nekako sladak, razdražljiv.

A opet celog dana ne može Sofka da se odbrani od darova i poklona što joj otud svekar Marko jednako šalje. On posle proševine prestao da ide od kuće u han i selo. Sigurno sada kuću i sve žurno sprema za svadbu. I onda celog dana ovamo šalje darove i slatkiše za nju. I svako veče, u mrak, čisto krijući se, i sam kao osećajući da nije u redu, ali ipak svakog bi dana dolazi. Odozdo sa kapije čuo bi se njegov pun glas:

- Gde je moja Sofka?

I silinom, punoćom i razdraganošću tog svog glasa ispunio bi celu kuću, čak ovamo gore, do Sofke.

Ona, zadižući šalvare, da joj ne bi smetale, a i kosu sklanjajući iza vrata, potrčala bi odozgo k njemu:

- Evo me, tato.

I ljubila bi ga u ruku.

On bi joj davao dar izgovarajući se kako tobož išao tako po čaršiji, pa mu slučajno palo u oči, a osobito kakve minđuše, i eto kupio za nju. I posle čašćenja i gošćenja sa ocem, čak i večere i posle nje duboko u noć sedenja, on odlazeći i praćen Sofkom sa svećom do kapije, uvek u potaji, krišom, da ga ne bi ko čuo, pitao bi je:

- Da ti ne treba para? Da ti da tata?

- Imamo, imamo, tato.

- Ama ne to. Nego za tebe, da svoje pare imaš, pa ako ti što treba, što zaželiš, da kupiš sebi.

Dalje je ne bi ni pitao, i Sofka bi, ljubeći ga na rastanku u ruku, osetila u šaci dukat.

XV

I za sve vreme otkako se isprosi, pa ni na sam ispit, kad prvi put vide mladoženju svog, Tomču, koga i ne zapamti, jer joj je jedva dopirao ispod pazuha, nikako se Sofka ne zaplaka.

I tek uoči svadbe, u subotu, kada po običaju sa svima devojkama i mladim ženama iz rodbine i komšiluka ode u amam, da se iskupa i spremi za sutrašnji dan, za venčanje, prvi put što se tamo zaplaka.

Ceo amam bio je zakupljen. Mati i druge joj tetke i stare žene ostale su kod kuće. Jedino što je pošla baba-Simka, čuvena trljačica, koja će tamo Sofku kupati. Njoj je to bio zanat. Bila se isprva poturčila, pobegavši za Turčinom. Docnije, kada je ovaj napustio, služila je po haremima, a kad ostarela, vratila se ovamo. I otada jednako svaku udavaču ona tamo u amamu kupa i "trlja".

Govorilo se kako ona zna mađije: kako kupajući udavače ona ih i uči, daje im kao neke čini, kako će se sutra, na dan venčanja, i posle venčanja, muževima što više dopasti i ući im u volju.

Zato je Sofka sa tom baba-Simkom i pošla. Mati joj je imala samo što više jela, pita i kolača da ispošlje u amam, čime će se one tamo častiti i gostiti. I zaista je sve to odavno, još pre ručka, po sluškinjama, zajedno sa preobukama, bilo odneseno. A Sofka kad pođe, onda se samo poneše darovi: peškiri, čarape, čime će se amamdžika i ostalo osoblje darivati. To, uvijeno u bošču, ponese baba-Simka.

Ispraćene i odgledane sa njine kapije čak do na kraj ulice, ušle su u onu usku, krivu ulicu koja je, vodom izlokvana, bila navek puna kamenja, te se nije moglo da ide u gomili, skupa, već u redu, jedno za drugim. Na kapijama žene, devojke ustajale su i, znajući da to ona, Sofka efendi-Mitina, ide u amam, radoznalo su iščekivale da je vide. Simka, srećna, kao da joj je ovo najbolja preporuka za njen zanat, jer eto i oni, efendi-Mitini, pozvali je da im Sofku kupa, a kamoli neće drugi, niži, sirotniji od njih, sa svakom se starijom ženom zdravila, razgovarala i zastajkivala.

A i ove same su je zaustavljale, kao da je to njena radost i slava, što se Sofka udaje. Svaka ju je predusretala:

- O, srećno, srećno, baba-Simka!

Ona, radosna, odgovarala je:

- Hvala, hvala, dabogda uskoro i ubrzo i vaša devojka!

Sofka, ogrnuta u novu, skupocenu, nevestinsku koliju, dar od svekra, išla je u sredini. Bilo joj je prijatno. Znala je da sve u nju gledaju. Nova čohana kolija, mada je toplo zaogrtavala i grejala je, ipak ju je stezala u plećima i oko kukova. Znala je da joj se sigurno sada snaga zato jače ispoljava, vidi. Oko vrata uzdignuta jako nežno i meko milovala joj je vrat.

Penjući se tom uskom ulicom i približavajući se amamu i onom ćošku za koji su morale da zađu i odatle pravo čaršijom naviše da odu u amam, Sofka je znala da će, kao uvek, na tom ćošku oko dućana biti skupljenih momaka, neženjenih, i drugog sveta. Naročito ih je tu u dane, subotom, kada se znalo da ženske idu na kupanje. A sve moraju tu da naiđu. Znala je da će ih sada sigurno biti i više. Jer još i pre, kao devojka, kada bi ona i mati idući na kupanje tu naišle, odmah bi se osetio međ njima pokret, jer njih dve bile su obučene u najlepše, najskupocenije odelo. I nije se znalo kome više da se dive, koja je lepša, da li mati ili ona, Sofka. A sada, kad ide kao udavača, bila je uverena da će se što više skupiti, da bi je što bolje gledali, podsmehujući se i sažaljevajući je što eto i ona već mora da se uda, istina za najbogatijeg gazdu ali još seljaka, tek što se doselio, i to za muža koga nije ni znala i koji je bio još dete. I to ona, ona! Zato Sofka, približujući se sa ostalim, nije se, kao druge udavače, plašila od tog gledanja, već je, ne gledajući ni u koga, išla mirno, polako. Ostale su, naročito mlade devojke, šiparice, crveneći od radoznalih, čisto zazornih pogleda kao kroz šibu prolazile i bežale naviše ka mostu i amamu, tako da je baba-Simka, kad je videla da će sa Sofkom gotovo sama ostati, morala da ih glasno zove.

- More, šta se rasturate? - zaustavljala ih da bi, kao što je red, običaj, sve zajedno stigle pred amam, koji se odmah više mosta video. On je bio okrugao, sa starim kamenovima a pri dnu, okolo, sav memljiv i vlažan. Gore, ispod samog krova, prozori sa rešetkom, da se ne bi moglo kroz njih iz čaršije tamo unutra gledati. Krov polegao, širok i sav crn. Jedino u sredini gore, gde su bila stakla kroz koja je u amam dolazila svetlost, video se kreč, malter. Oko amama svuda voda, naročito od one amamske česme, iz koje se amam vodom puni a koja se posle ovamo u čaršiji i oko amama razlevala. Više amama opet je nastajala čaršija i čuvena ciganska mahala, sa visokom, starom sahat- -kulom. Otuda su već dopirali zvuci ćemaneta, dahira, i bubnjeva koje su tamo cigani svirači, po svojim kolebama probali i doterivali, da budu gotovi, i, čim padne mrak, počnu otuda da se rasturaju ovamo po varoši.

Ispred amama dočeka ih sama amamdžika. I pošto je Sofka poljubi u ruku i darova je košuljom, ona prvo nju uvede unutra i odvede je u čelo, na najlepše mesto, gde je bio prostrt dušek, dok su svuda okolo po minderluku bile asure. Pod je patosan pločama. U sredini gorela je obešena lampa, jer je od visokih ograđenih prozora bilo malo svetlosti. Jedino što je bilo još svetlosti, to je dolazila od onog velikog kupa žara, koji se crveneći žario i svetleo i oko koga su se sušili pištimalji. Za Sofkom uđoše i ostale. I čim se za njima zatvoriše i zaključaše amamska vrata, sve, osetiše se zatvorene, sasvim se oslobodivši, brzo, veselo počeše da se penju po minderluku i da se svlače. Ubrzo se amam zašareni svučenim haljinama, ispuni se razgovorom, kikotanjem, radosnim uzvicima od žurbe.

I poče i pre kupanja: golicanje, smeh, nabacivanje haljinama jedne na drugu, silom svlačenje i otkopčavanje nekih koje su se stidele, jer su tek sada prvi put dolazile u amam. Naročito od mladih žena, skoro udatih, nije se moglo opstati. One su prve bile svučene, prve gotove. Svaku devojku su jurile, zadirkivale. Ubrzo pa lupa nanula Ciganki koje su išle i raspremale, lupa vrata amamskih i njinih tokmaka, obešenih drvenih ćutuka koji su po vratima, prilikom zatvaranja, padali odozgo udarajući ih i pritiskujući ih, da što bolje stoje zatvorena - sve se to izmeša i poče da bruji... Neke, već gotove, svučene, ne mogući čekati, sa nanulama u rukama, trčale su bose po pločama, da što pre uđu unutra, a otuda se vraćale vrišteći, prskane hladnom vodom od drugih koje su pre njih ušle. I sve, kao da im je baba-Simka bila sve i sva, otac, mati, njoj su se obraćale, tužile jedna na drugu. Pokoja tek, vrišteći, otuda istrči.

- Teto, mori, vidi ove! Ne može od njih da se prođe!

Za njom, gotovo posrćući, uzverena, zajapurena izleće i druga i viče:

- Baba-Simka, strina-Pasa svu me modricom načini! Svu me izujeda!

Iz amama opet dopire strina-Pasin grleni glas, glas mlade, male, pune žene i tek sada, posle udadbe, sasvim razvijene:

- Sama je kučka. Ne može da izdrži kad se vidi kako je lepa, pa se sama ujeda i štipa.

Sofka, sa baba-Simkom do sebe, onako odvojena, na najlepšem mestu, na dušeku koji je pokriven belim novim čaršavom, svlačila se. Ali nekako sporo. Ona je odavna za sve ovo znala. I onda, čim se isprosila, unapred je znala da će sve ovo biti: cela njina svadba, i one proševine, i kitke, i darovi, i ono skupljanje muških na ćošku, gledanje, i sada ovo u amamu. Znala je kako će i sada, kao i nekada, isto ovako kroz visoke prozore jedva dopirati svetlost, tamo u dnu treptati onaj veliki kup žara, ispod minderluka biti hladnoća od vlažnih ploča, tamo na ulazu stajati testije hladne vode, poređani redovi nanula i Ciganke u mokrim haljinama, suve, crne, sa svetlim očima i belim zubima. A iz prvog amama će dopirati toplota, para i ona zagušljiva amamska ustajalost...

Znala je i to da je sada, kada uđe, neće više gledati kao pre, kada je sa materom dolazila, još neisprošena (onda je sve izdaleka čisto zaobilazile, diveći se njenoj lepoti), već da će je sad sasvim drukčije gledati. Kao da je nikad nisu videle. Sada će sve, kada počne da se svlače, krišom jedva iz potaje, iščekivati da se sasvim svuče, te da je što više mogu gledati, motriti joj svaki deo tela, svaki njen pokret. A sve to stoga što se sutra udaje, ide mužu. Za sve to Sofka je znala i bila prema tome unapred odavno ravnodušna.

Ali kada vide da se sve svukle, gotovo sve otišle u amam, a do njenih nogu jedina ostala baba-Simka, pa i ona već gotova, opasana pištimaljem i sa velikim nanulama na suvim nogama, i čisto zaklanjajući svojim usahlim telom bakarne boje Sofku od radoznalih pogleda, pušeći razgovarala sa amamdžikom i, sa nekom nasladom, mešala turske reči - Sofka čisto pretrnu, jer se nije nadala da će joj sada sve to ovoliko i ovako doći. I iz straha da to ko ne opazi da se zato ona tako sporo svlači što se boji, i onda kao sažaljevajući je, da ne počnu dolaziti po nju da je ohrabre, ona brzo, odjednom, baci sa sebe i ostalo odelo i užurbano pozva Simku:

- Hajde, teto!

Ciganka, kojoj amamdžika brzo namignu i koja je naročito zato stajala i čekala, brzo Sofki donese lepe, šarene "sedevske" nanule i ponizno ih navuče na njene male, rumene noge. Zatim pođe ispred Sofke da joj otvori vrata. Sofka, kao tresući se od jeze, glavom zabaci kosu. Oseti kako joj se ona po leđima i dužinom tela zatalasa, i nežno je pomilova. Nožnim prstima jače držeći nanule da joj se slučajno ne iskliznu, uputi se vratima. Prva vrata, teška, puna vlage, stara, pri dnu sva istrulela, otvori joj Ciganka. Ona sa Simkom uđe. I kada ču kako veliki "tokmak" po vratima lupnu, zatvarajući ih za njom, kad oseti paru, vlagu od vode i sapunice a iz amama urnebesne klike, kikotanje, zvečanje tasova, zapljuskivanje vode, ona opet pretrnu, opet, kao što se nije nadala, dođe joj teško, tužno. Ali se trže i sama otvori druga vrata i uđe u amam.

Isprva se nije moglo od pare ništa da vidi. Jedino je odozgo kroz zrakasta stakla dolazila svetlost i osvetljavala sredinu, "teršene", a okolo po svodovima, po "kurnama", gde je bio potpun mrak, gorela su kandila i mrko crveno osvetljavala. Iz čepova šuštala je voda padajući u kamena, mramorna, četvrtasta korita. Na sredini teršena jedva se nazirala izvaljena tela i oko njih ili po njima već slepljeni pramenovi vlažnih, dugih crnih kosa.

Čvrsto, visoko, uputi se ona svojoj kurni koja se poznavala i po dvama kandilima i po crvenom zastoru na ulazu, ali je baba-Simka zadrža i šanu joj:

- Sofke, prvo na teršenu da se iznojiš i ispariš.

Ona skrenu. Sve koje su ležale, radosno, dirajući je, dočekaše je i načiniše joj u sredini mesta. Ona se pope, leže. Ali ne kao ostale, na leđa, komotno, već ničke, sakrivši prsa i podbočivši čelo na preokrenut tas. Ugrejana ploča pekla ju je. Ali njoj je bilo hladno. U prstima stisnutih ruku, u grlu, osećala je jed, gorčinu, i to na samu sebe. Što da joj je sada ovako? Što, kada je sve znala, ipak da joj sada dođe ovoliko teško? Što da je vide i gledaju kako njoj nije milo, ne raduje se. I još kada Simka sede do nje prekrstivši noge i jednako pušeći i pijući rakije, što joj amamdžika beše poslala, i to ne, da i ona, kao ostale, leži, da se pari, već da čeka kada će Sofka biti gotova, pa da je kupa, trlja. I ta blizina baba- -Simkina dođe joj još teže. A znala je da sada nastaje i teže i gore. Jer sada će ponova nastati veselje, pevanje. I to, kao uvek, sve će pesme biti o ljubavi, čežnji, mesečini...

I zaista, uskoro to i bi. Žene su oko nje još ležale i parile se, ali devojke već počeše. Ne mogu više da izdrže ležanje, toplotu. Počeše opet po kurnama, oko čepova, i tamo po pločama izvaljujući se jedna drugoj u krilo, da se pljuskaju. A iz krajnjih tamnih kutova, gde se od pare nisu mogle da vide, počeše glasno da pevaju tad novu pesmu:

 

Žali, diko, i ja ću žaliti.

Odmah sve prihvatiše. I žene oko Sofke digoše se. I one odoše tamo, izmešaše se sa devojkama. I one počeše da se umivaju, polivaju vodom, pevajući zajedno sa njima. Žene su se poznavale po jačini i širini glasova. Voda otuda iz kurni, od mnogih polivanja, poče u mlazevima da se razleva ovamo oko Sofke i oko teršena. A pesma sve jača, strasnija. I to kao navlaš sve oko onoga: kako nije blago ni srebro ni zlato, i kako kao da je ona tobož imala dragog, volela se sa njim, pa sada ne polazi za njega - i one, videći kako joj je teško, sažaljevaju je, i da bi je utešile, pevaju te pesme o rastanku. Hoće da joj pokažu kako ona nije sama, kako eto i međ njima ima koje su isto tako nesrećne, tužne, venu. A Sofka je znala da to kod nje nije. I zato joj još teže padalo.

Gotovo sama, poklopljena ničke, opkoljena parom, vodom, pesmom, osećala je kako je para guši, kako zajedno sa parom guta reči tih pesama. A oni udarci tokmaka na vratima od Ciganki, koje su, poslužujući svaki čas ulazile i izlazile, kao maljevi je lupaju po glavi i u mozgu joj ostaju. A pesma, zvuk tasova sve jači, sve bešnji. Dok jedna, a to baš ona koja se tužila kako je strina Pasa ujeda, vitka, crnpurasta i bežeći od drugarica koje su je jurile, polivale vodom, da joj se sva kosa bila slepila po njenom krasnom vitkom telu, otrča ovamo na teršene kod Sofke i dignuvši glavu, zapeva tako silno, da amam kao zvono odjeknu:

 

Da znaš, diko, da znaš, diko

kako venem za te.

 

Pa odjednom prekinu i, kao da se ona sutra udaje, poče da žali, nariče:

 

Jao, jao, je l' te, diko, žao,

Je l' te žao, što se rastajemo?

 

- Teto, hajde!

Sofka se diže. Osećala je da neće moći izdržati, da će pući.

I, kada uđe u onu svoju odeljenu kurnu i kad oseti da se iza nje spusti zastor, ona, držeći se za glavu, čisto pade do česme i grunu u plač. Simka, kada to vide, brzo se okrete i nedajući Ciganki da i ona uđe, vidi, presrete je i naredi joj da stoji spolja i jako, dobro da drži zastirač, kako se ne bi ništa videlo.

Ciganka ostade spolja držeći čvrsto zastor, da se ne leluja, tajanstveno smešeći se, misleći da se zato kriju što će Simka sada Sofki, trljajući je i kupajući, davati mađije, čari za muža.

A, međutim, Sofkinim odlaskom žene i devojke kao da se sasvim oslobodile. Od pare, toplote, rasparene i omekšane do kostiju, da izlude od besa, pevale su. Amam bruji. Čak i amamdžika ušla. I ona obučena, sa pletivom o vratu, zagledala se. A sve nadvisuje i vodi ona ista devojka. Stoji na sredi, digla tas više glave i jednako peva. Peva zanosno iz sveg grla. Amam zveči:

 

Jao, jao, je l' te, diko, žao?

Je l' te žao što se rastajemo?

Rastajemo, a...

 

I ne mogući više od sevdaha, baci tas od sebe. Tas zveknu, odskoči i zvečeći otkotrlja se. Sve se prenuše uplašeno da ih amamdžika za to lomljenje posuđa ne grdi. Ali se i ona, stojeći onako na ulazu, beše zanela, gledajući u onu.

Međutim, ovamo Sofka je grcala, kao nikada u životu. Umalo što nije na glas jaukala, tako je plakala. Puče joj sve pred očima. Bi joj sve jasno: da ovo što joj sada toliko teško, ovoliki jad i, bol; da ovo što ona eto sada plače kao nikada, jer je ni rođena mati ne vidi da se pred njom ikad zaplaka a kamo ovoliko kao što sad plače, da čisto oseća kako joj se srce čupa i snaga raspada - da sve to nije zbog toga što polazi za nedragog, već da je zbog drugog nečeg što je veće, gore. Sada se sve svršava. Ono što je znala, slutila da će doći ali ipak dosad još bilo daleko, eto sada već je tu, došlo je. Dosada bar, iako nije koga volela, a ono bar se kome nadala, čekala ga, snevala i u snu ga ljubila. A sutra, posle venčanja, sve prestaje. Više nema kome ni da se nada, ni o kome da misli, još manje da sanja. Sve što je duša volela, za čim je žednela, i ako ne na javi ono bar u potaji negovala, sve sutra ide, odvaja se, otkida...

Kida samu sebe.

- Uh, uh, teto, teto!

Grčeći se, ugurivajući se u Simkino krilo, u njena sparuškana nedra, plakala je, vila se Sofka obezumljena. Njeno sasvim razvijeno, kao od mramora rezano, raskošno telo, iznojeno, okupano, blještalo je i prelivalo se u lepoti i punoći.

Baba-Simka ju je kupala. Polako, znalački, svojom rukom sa već kao pergamenat otvrdlom kožom prelazila je po njoj, po njenim leđima, plećima, oko prsiju, da bolje istrlja, te da sutra ti delovi na venčanju jače, istaknutije, lepše joj stoje. A na Sofkin ovoliki plač, grcanje, nije obraćala pažnje. Bila se sama zanela tolikom Sofkinom lepotom kakvu odavna nije imala prilike da vidi, te je čisto kao tešeći sebe što i njoj biva sada teško, i gledajući Sofku kako plače, sama sebi govorila i samu sebe kao hrabrila:

- Eh, sigurno mi je ovo prvina.

Kao što joj zaista nije bila prvina, naročito sada, u poslednja vremena. Nijedna nije bila srećna. Nijedna da je polazila za drago. Gotovo sve su ovako kao Sofka plakale, jadale se, ronile suze... Ali koja vajda!

I bojeći se da će se sada, kada se amam smiruje, jauk i plač Sofkin sigurno čuti, pa da bi ga kao zaglušila, ona se glasno sa svima ispred njine kurne razgovarala, zadirkivala, šalila. I kada se Sofka, sasvim pribrana, umirena, diže naposletku i iziđe iz kuće, Simka joj ništa ne reče. Činila se da ništa ne zna.

Na Sofkino:

- Hajdemo, teto! - ona samo što odgovori.

- Hajde, Sofke!

I to njeno "hajde Sofke" tako se slagalo sa Sofkinim glasom. Bilo je u njemu neko saučešće, uteha, ali i hrabrost i rešenost: pisano je, nema se kuda, i onda - hajde, da se ide tamo kud se mora. I to saučešće u njenom glasu Sofku toliko trnu, ohrabri, da sasvim umirena, iziđe iz amama smelo i sa osmehom.

Ove ovamo po minderlucima, oblačeći se, nisu mogle još da se ohlade od kupanja. Iz mintana, jeleka, virila su njina topla prsa, crveni, jedri vratovi sa uznemirenim, nabreklim i oznojenim žilama. Sve su još jednako bile razuzurene, nikako da se priberu, ohlade. Svaki čas su leteli iz ruke u ruku beli peškiri kojima su brisale znoj sa čela, zavlačile ih među prsa, ispod pazuha, i otuda ih izvlačile mokre i sasvim presavijene od znoja. Onda su ponovo drugi, suvi peškir uzimale, jedna drugu molile da je obriše gde ona sama ne može, po leđima ili ma gde. A usled tog međusobnog trljanja, opet je nastalo zadirkivanje, golicanje, bežanje i valjanje po haljinama. Opet se ceo amam ispuni mirisom, njinih čistih okupanih i strasnih tela. Iz samog amama, kurne, jednako je ovamo na mahove, kako bi se vrata otvorila, dopirala para i toplota, i to tako jasno otuda na mahove pahtala, da je izgledala čisto kao nečiji uzdah, kao od onih tamo mramornih ploča koje kao da žale za njinim lepim telima koja su dosada po njima ležala...

I ta se toplota i para otuda ovamo sve više mešala sa svetlošću sveće i malo hladnijim vazduhom, i sve više punila vlagom i tamom ceo amam. A to ih je, izgleda, još više dražilo, opijalo i znojilo. Sve veća je i veća cika i jurenje nastajalo.

Ali to sve odjednom prestade, kada se Sofka pojavi. Sve se k njoj okrenuše i sve je kao u jedan glas, zadirkujući je, dočekaše:

- O, nevesto! nevesto! Ah, Tomčo! Ah, pusti sine! Pogle, kakvu će sutra da grli!

- More, đuvendije! - iz svega grla viknu tetka-Simka. I da bi, kao što je red, sada posle kupanja nastala što veća šala, smeh, veselje, okrete se amamdžiki: - A mori, što gledaš, šta stojiš tu? Što otuda (spolja, iz čaršije) ne pusti njih nekoliko, da ove đuvendije umire?...

- O, o... tetka-amamdžike, pusti Vaski onoga njenog Ristu. Eno ga dreždi i čeka pred amamom na mostu.

- A tebi Jovana! - odazva joj se uvređen i srdit Vaskin glas.

- Mitu, Mitu puštajte! - odjeknu s drugoga kraja od one raskalašene snaške, i videlo se kako besno baca pogled na istu onu crnomanjastu devojku koja je kupajući se pevala i bacala tas. Besno grleći je, dirala je: Mitu, Mitu ovoj puštajte! - I odjednom zapeva:

 

Mito more, Mitanče,

Crkni mi, pukni, dušmanče,

Mito more, Mito, Mito!

 

I to "Mito" sve prihvatiše i počeše sa toliko čežnje, strasti, ludila da pevaju i izgovaraju, da i sama amamdžika, razdragana, smešeći se, morade da ode, još jače da pritvori spolja amamska vrata, da se tamo, u čaršiji, ne bi čulo i oko amama počeli da skupljaju muški.

Simka već beše obučena i sela u čelo astala. Ispred nje je već stajalo staklo rakije, kisela grožđa, krušaka i paprika. Oko nje počeše i ostale da se ređaju, osvežavajući se voćem i ostalim slatkišima.

I Sofka je grabila da bi bila brzo gotova. Siđe i ona, sede među njih. Počeše i nju da služe, i, na iznenađenje svih, ne samo što poče jesti, nego ispi i nekoliko čaša rakije, a jednako sa onim zadržanim osmehom na ustima, s očima malo stisnutim i obrvama jedva primetno nabranim, kao smejući se svima i sve ih sažaljevajući...

XVI

U polumrak vratile se iz amama. I sve dok su prolazile čaršijom, prelazile onaj most, uvijene, pognute i krijući se jedna uz drugu, išle su mirno. Čim se izgubiše iz vida čaršiji, opet počeše da se pogurkuju i obaziru. A već kada kao namirisaše Sofkinu ulicu, sve pojuriše. Svaka je trčala da što pre stigne. Baba-Simka ih s mukom zadržavala, dok naposletku ne diže ruke od njih i gotovo samo sa Sofkom ostade. Ali Sofka je toliko bila umorna da ništa od toga nije primećivala. Samo kad sagleda kuću i već ispred kuće upaljena dva fenjera koja su gorela i treštala, kao neka dva crvena strašna oka, a između njih se lelujao venac od šimšira i velikih belih ruža kojim je bila okićena kapija - njoj cela kuća, naročito zbog toga šimšira, kao da zamirisa na nešto pokojno, mrtvačko. Na krovu, koji je prepokriven sad, sigurno od onog novca dobivenog za nju, padoše joj u oči nove ćeramide, koje su jasno odudarale od starih, crnih, mahovinom već obraslih, crveneći se, kao da su od mesa, kao - a to nije mogla da pojmi otkud joj dođe i zašto - kao da su od njenog mesa, od nje same. Ona se sva strese. Ali se pribra i sa baba-Simkom uđe ne na kapiju, jer će odsada na nju ulaziti samo svatovi, zvanice, gosti, nego iza kuće kroz komšijske kapidžike.

U kući je već sve bilo uzrujano, izmešano, i vrilo od sveta. U kujni je krkljalo jelo u velikim loncima, i svuda masna para; iza kuće buktao je veliki oganj, treštao razgoren žar, na kome se okretali i pekli prasci i jaganjci; iz one komšijske kuće, odmah preko bašte, gde je sada ograda bila izvaljena, da bi se moglo u nju komotno ići, jednako su dotrčavala deca, sluškinje, jednako se tamo vukle haljine, jastuci, jorgani, kolije, jer će se noćas tamo sva deca nositi da spavaju.

A ovamo po kući sve žene, osobito mlađe, bile su tako lepo obučene, sve u stajaća ali većinom tanka, svilena providna odela. Jer, sutra, zaboga, treba da se pokažu svatovima novoga prijatelja, da se vidi kakva je Sofkina rodbina. Sve su bile u dugačkim svilenim anterijama a povezane čajkama sa raznim nakitima; a skoro obojenih, masnih i crnih kosa, navučenih obrva, nabeljena lica, osobito podbradaka i grla. Podbraci i vratovi bili su sasvim otkriveni. I to tobož zbog posla, trčkaranja po kući, a najviše i zbog toga što su znale da zasada, ovoga večera, neće dolaziti nijedan stranac, tuđ čovek, već će sve biti njini, iz rodbine, i nemajući od koga onda da se kriju, zato su sve bile slobodne, više ovlaš obučene, a čisto su uživale u toj svojoj otvorenoj, komotnoj nakićenosti i lepoti. I kao da nisu bile matore, neke gotovo već stare, već kao da su devojčice, tako su se od te svoje otkrivenosti i slobode bile razdragale. Svaki su čas otuda iz kujne istrčavale sa vriskom i vrelim licem. Svaki čas su silazile u podrum gde je bilo piće, i oko bunara već je uvek pokoja hladila lice i glavu.

Sofka se svemu tome nije ni čudila. Znala je da će one, kao na svima svadbama, veseljima, tako i sada biti takve. Kao da će ove noći biti sa drugima, a ne sa svojim muževima, tako će biti lude. Trista će čuda od besa i strasti činiti. I docnije, što piće bude jače, njeni muževi pijaniji, zagrejaniji i one će sve raspaljenije, sve strasnije bivati, kao da se sa tim svojim muževima, s kojima su već toliku decu izrodile, tek tada prvi put u životu vide, kao da se prvi put tada zavole i zaljube jedno u drugo. I cele noći biće sve gore, sve bešnje. Svaka će gledati da bude što luđa, što vatrenija, da tim, tom svojom velikom ljubavlju prema njemu, svom mužu, kao podiže mu i daje neki veći ugled i cenu.

Jer eto svaka od njih počela već oko ognjišta da izdvaja od jela i začinjava ga onako, kako njen voli. Neke čak donele od svoje kuće brašna i masla, jer zna da njen najradije od toga brašna voli; neke opet u testijama od svojih vina, jer boji se da će, ako drugo vino, jače piće pije, kao što je lud, trista čuda načiniti, a ovamo od tog, njegovog vina, na koje se navikao, ništa mu neće biti. I tako svaka. Svaka će gledati sebe, da što više ugrabi od veselja, sreće. Nijedna se neće obazreti na nju, Sofku, još manje da joj bude bar blagodarna, što eto njoj, zbog njene udaje i svadbe, ima da zahvali za to svoje veselje i radost. I tek će onda, po običaju, u zoru, kada počnu dolaziti gosti, kada treba Sofka da se oblači i bude spremna za venčanje, tek će se onda nje kao setiti. Iskupiće se oko nje, i kao kajući se što su je noćašnjim svojim tolikim, od srca, kao samoživim veseljem, zaboravili, počeće, češljajući je i kiteći, da plaču, nariču oko nje.

Ali zato ipak na njih Sofki nije bilo krivo. Znala je da im je to jedino, kada budu svadbe i slave, što i one mogu da se sasvim odvoje od rada, briga, dece, i osete život. I tada, pošto se i pre same svadbe dugo radi, dugo sprema, onda se, kad već i ona dođe, sve zaboravlja, baca, potpuno se predaju jelu, piću, i veselju. I to čine nešto zbog toga što im je kao jedino tada dopušteno, a nešto i zbog samih sebe - same se tom udajom i ženidbom zagreju. Valjda ih ona podseti na njine udadbe, kada se one venčavale. I onda na tim udajama drugih, one, od razdraganosti što im se nade ispunile, pošle za onoga kojeg su volele i želele, sada se kao kaju što su onda bile tako lude, stidljive i uzdržljive; neke valjda od bola i tuge što im se nikad one nade nisu ispunile, nepošle za dragoga, niti će ikada osetiti šta je drago i milo - postaju toliko lude i besne.

Zato je njih Sofka sa osmehom gledala odozgo kako im lica od pića i od razdraganosti došla rumena, vrela, i to od onog tamnog ženskog rumenila; kako im se očešljane kose sve više razvijaju i u neredu, viticama, padaju oko vratova; anterije i pojasi im se već olabavljuju i okreću u stranu, i kako već ne mogu više da izdrže. Što više dolazi i pada mrak, one bivaju sve unezverenije. Ne mogu da dočekaju, kada će već jednom sasvim mrak da padne (mada je bio pao), sasvim otpočeti veselje. Otkada su već sve sveće po sobama i fenjeri ispred kuće i po dvorištu upaljeni, odavno se oseća jak i silan miris jela i pečenja; odavno je već i prašina počela od njinog silnog trčanja da se diže, koleba, a još ništa ne počinje. Jer, još svirači ne dolaze, a dok oni ne dođu, dotle ništa nema. I, zaista, što već ti svirači ne dolaze? Jer ako se ovako još čeka, neće se moći izdržati, možda će se pre toga neka od njih već opiti, već zasititi i onda - našta tolika radost, tako dugo čekanje i žudnja... I zato, kada se već jednom ču odozgo svirka, cela se kuća pokrenu, sve polete na kapiju, s uzvikom:

- Eto čalgidžija!

Svirači su zaista dolazili. Čuo se čak i zvon čampara od čočeka, i vika dečurlije, što je skakala ispred njih. Dole u dvorištu, što se svirači više približavali, sve više se dizala graja:

- A, babo, babo!...

To se odnosilo na mater koja je, onako uzrujana, izgledala da se zgranula od radosti. Nije znala šta će, jer eto i to dođe. Dođe da sada, kao svaka mati, koja dočeka ovo veselje, mora prva oro da povede.

Naposletku i svirači uđoše. Pokloniše se pred Todorom i zbiše se i stadoše do zida uz kapiju. Čočeci skidoše čampare, pa i oni pristojno stadoše. Aščika brzo tada priđe Todori, pokloni joj se:

- Srećno, babo!

I predade joj sito, puno šećera, leblebija i ostalih šećerlema, koje će ona uz igru drugom rukom oko sebe prosipati i bacati, da bi tako pun, sladak i raskošan bio novi bračni život njenoga deteta.

Svirači zasviraše. Todora poče... Ali, da li kao od radosti, ili od zbunjenosti što je sve u nju gledalo, pomete se. Poče da greši. Brzo, smejući se, uhvatiše se do nje druge i počeše da je popravljaju. I ona se brzo trže, popravi. Poče da igra, vodi, zanosi i onom drugom rukom iz sita oko sebe, naširoko po dvorištu, po kući, čak i preko kuće da baca šećer i leblebije.

Mrak otpoče bivati sasvim gust; fenjeri počeše jače da svetle; kuća osvetljena i puna toplote od ljudi, ženskinja, njina odela, mirisa, poče kao da se kreće i nija. A oro nikako nije prestajalo. Sve se jače širi, razvija. Poče da opasuje svu kuću i puni celo dvorište. Već su okolni komšijski zidovi načičkani susedima, osobito devojkama koje su dovedene da tako preko zida gledaju Sofkinu svadbu. Na kapiji ulaz je već bio zakrčen. Već i tuđi momci iz cele varoši počeli da dolaze i hvataju se u oro...

A sve to odozdo jednako je gledalo ovamo gore, na nju. I Sofki se učini da, pored nje, najviše gledaju u ono iza nje na doksatu, u njene spremljene i raspoređene darove koje će sutra nositi mladoženji: svilene jorgane, dušeke i jastuke. Osobito kao da su gledali u onaj crven, svilen, svadben, za dvoje, širok jorgan. Sofki se učini kao da je gola, jer tako poče, ne znajući ni sama zašto, samu sebe da zagleda, kao da se uveri da li zaista na sebi ima odela, da joj štogod ne fali. Ali brzo se seti da to ne sme dopustiti, osobito, da je taj tuđi svet, načičkan oko zidova i na kapiji, tako gore usamljenu gleda, i po tome doseti se kako je njoj sigurno teško, i onda da je počne žaliti. Brzo zabaci šamiju i siđe. Glasno, kao u inat nekome, ču se kako ona reče:

- Hajde da igramo!

- Mlada, mlada hoće da igra! - I sve se skleptaše oko nje, osobito strine joj, tetke. Sigurno srećne što se time pokazuje Sofka viša, jer eto hoće sama ona da igra, a ne kao ostale udavače, koje se tek moraju tražiti, izvlačiti iz kutova.

Svirači počeše. Čočeci, kao u počast, ispred same Sofke stadoše, da je prate u igri. I Sofka jednim pogledom ispod očiju odmeri sve. I pošto svoju donju vlažnu i vrelu usnu stisnu, da joj se gornja kao i obrazi uzdigoše, nadmeše, povede kolo. Ali kako! Znala je da je noga neće prevariti. Znala je da će je sada najviše gledati, najdrskije piljiti u nju; da će svaki njen pokret, svaki deo njenog tela, bilo noge, bilo koleno, kukove, koji će joj se u igri pojavljivati iz haljina, sve to sada dovoditi u vezu sa sutrašnjicom, sa tim njenim mužem, prvom bračnom noći. Osobito znala je da će je muškarci, tuđinci, koji su je retko viđali, sada proždirati pogledima. I zato, sa očima uprtim u svoja prsa, kolena i vrhove nogu, pusti celu sebe u igru. Prvo kao pokleknu, odskoči i odmah zatim poče okruglo, toplo da se nija i kreće po svirci.

Ostale jedva dočekaše tu njenu razdraganost, te i one počeše još veselije i bešnje, osobito čuvena i strasna igračica, tetka-Pasa. Ona, čim spazi Sofku kako zanosi, igra, čisto surevnjiva, odmah se do nje uhvati. Ali i ostale tetke, mati joj, ne dadoše da se ona sa Sofkom nadmeće. Sve se oko nje uhvatiše, i počeše s njom da se nadmeću. To bi zgodno za Sofku, te se neopažena povuče i ostavi ih da se utrkuju u igri: zagrljene, gotovo jedan korak u korak, jedan pokret u pokret, jedan skok u skok. Uskoro dvorište im postade tesno, svirka jaka i silna, čočeci tamni i razdraženi...

XVII

U samu noć dođe kući i efendi-Mita, obrijan i očešljan. I, kao što je red, običaj, tako je i on dockan došao, kada je bio siguran da su dotada žene ovamo već bile sve posvršavale što treba: i ono kupanje Sofkino u amamu, slaganje darova njenih po doksatu, dočekivanje svirača, igranje prvoga ora, prosipanje šećera. I onda posle toga, zna se, dolazi "njegovo" tj. dedina dužnost, da sada, kada počnu muški gosti dolaziti, on sam ih dočekuje.

I zato, kada dođe, pošto pogleda kujnu, bogato obdari aščiku, Cigane, a najviše baba-Simku, povuče se gore. Žene odahnuše. Znalo se da više neće silaziti, već će, ako mu što treba, odozgo naređivati. On se izgubi gore u osvetljenim sobama. Sigurno je pregledao postavljene velike, okrugle sofre. I mada su tada već bili u modi astali, ipak je naredio da se, po starinski, postave sofre, jer je znao da ih niko, sem njih, nema niko takve široke i velike, niti onako, za tridesetoro, dugačke, jednostavne peškire preko kolena, niti iko ima onakve i za onoliko sveća zlatne i srebrne čirake.

Posle se ču kako odozgo viknu:

- Magdo!

Kao uvek, tako i sada nije zvao neposredno: "ti, Magdo, Todoro", jer bi to bio za njega kao neki posao, poniženje, već tako uopšte samo ime spomene, pa onda neka drugi, koji čuju, zovu toga koga on traži.

Magda uzlete. Ču se kako joj zapoveda: da onu sofru u čelu još jače povuče, oko nje više jastuka naređa, da ne bi iz one druge sobe pirkalo i ko nazebao. A po tome se već sigurno znalo da će on tu sedeti i da za sebe tako i uređuje. Posle naredi da se sveće u čiracima bolje razrede, bolje nameste: gore, na doksatu ispred vrata, da se iznese i obesi još nekoliko fenjera, da bi stepenice bile bolje osvetljene; da se posle tamo, uza zid doksata, donesu klupe i astal, za kojim će svirači sedeti. A za njega da se donese tronožna stolica, sa malim, od same vune rastresenim jastukom, na kome će on sada, gore, uvrh stepenica, morati da sedi dočekujući goste. I u isto vreme da mu se donese ona njegova rakija, koju je još od jutros naredio da se hladi, i mnogo duvana, i to pravljenih cigara, jer neće imati kada da ih savija, a moraće da puši mnogo, brzo. I prvo to za njega što treba da se donese, pa tek onda da se radi i ovo drugo šta je naredio.

Posle se vide kako on tamo sede, i to ne onako kako je hteo, nego kako je znao da treba sada, na svadbi, sedeti. Sede, da ga svetlost od fenjera u licu zapljuskuje, te da se, onako naslonjen ramenom i laktom o pervaz doksata, vidi ceo, da se vidi i ona njegova uzdignuta ruka sa zapaljenom cigarom među prstima, a sva razgolićena usled zavrnutih rukava, ispod nje naniže po pervazu doksata poređan duvan, rakija i meze...

Mislio je o sebi: kako će sada morati silom da pije, da bi se brzo opio, te mogao da čini ono što mora, kao svaki otac. A kako mu sve to teško pada! Kako bi on sve to ostavio, bacio, i zaprepašćujući sve, kao što to njemu i dolikuje, otišao daleko, daleko, daleko... Jer, našta lagati? Našta sve ovo? Našta da on dočekuje goste, ljubi se sa njima, kada njega ne veseli ništa: ni ti gosti, rodbina, ni to jelo, piće, sedenje sa njima, veselje, pevanje i tobož radovanje?! Ali se moralo. Nije se imalo kuda. I zato sada on, da bi mogao da laže, da se pretvara, morao je tu rakiju ispred sebe, ispod ruke, sve više da ispija i cigaru za cigarom da puši i baca. Svaki čas ustaje sa stolice, opet seda, skršta noge. Svirače još nije hteo zvati k sebi gore, jer bi mu bili u blizini i zaudarali bi mu onom svojom neopranošću i masnoćom ciganskom; zato naredi da odozdo iz dvorišta sviraju. Svirači, znajući ko je on, izdvojiše se samo oni koji su sigurno znali svirati. I počeše, i to ne običnu pesmu, već pesmu njihove kuće koja se uvek pevala, kada se ko od njih udavao ili ženio:

Hadži-Gajka, hadži-Gajka devojku udava,

Em je dava, em je dava, em je ne udava!

 

I kako mu razdragano dođoše kao neka uteha reči i ta pesma o njinoj kući! Da zaista, niko se od njih nije ženio ni udavao drukčije do ovako! I sam on, kad se venčavao, venčavao se više onako, ne istinski, ne radi sebe, već drugoga: oca, kuće, sveta radi... Pa eto i sada, on svoju Sofku, - zar je udaje od sveg srca? - nego što mora!...

I zato mu sada dolaze tako tačne, tako tužne reči te njihove pesme koju su Cigani odozdo jednako ponavljali:

 

Hadži-Gajka, hadži-Gajka devojku udava,

Em je dava, em je dava, em je ne udava!

 

Baci im dinar i viknu dole ka kujni:

- Žene, rakiju za čalgidžije!

Svirači, zaradovani ne toliko njegovim bakšišom, koliko što su ga pesmom zadovoljili - a znalo se kako je njemu teško ugoditi - još jače i slobodnije počeše. I same žene odahnuše videći ga raspoloženog. Jer zbog njega dotada nisu smele da se pojave. I koja bi baš morala poslom pored njega da prođe, prolazila bi, ali izbegavajući ga, da možda ne opazi na njoj nešto: kako je ili neobučena, ili nepovezana kako treba, i počne je grditi. A tada, videći kako se on raspoložio, časti svirače, oslobodiše se i one. A i on kao da je znao za to. Stoga je namerno tako i radio. Više se pravio da je veseo, nego što je u stvari bio, da bi dole žene bile slobodnije. Zato je više pio i naređivao sviračima šta da sviraju, i to ne one pesme, koje su bile lično njegove, nego ove, svakidašnje, za koje je znao da ih svi ostali vole. Čak poče odozgo sa sviračima da razgovara, naravno turski. Poče pojedine da raspoznaje. Opazi i poznade staroga Musu koji, na njegovo iznenađenje, eto još je živ, i sa svojim šupeljkom međ rukama i pognutom glavom, uvijenom starim prljavim ženskim šalovima, da mu ne bi ozeble oči, na koje je jedva gledao, sedi prekrštenih nogu, i to u kraju, pozadi sviju. A njega uvek sobom vode, ne da im pomaže u svirci, nego da, držeći tako svoju šupeljku ispred sebe, pred svetom izgleda kako i on svira, te da bi posle imao i on prava na jelo i piće.

- Musa, jesi ti, Musa? - čuše Cigani kako ga odozgo poče oslovljavati efendi-Mita.

Oni, radosni što ih zbog njega ne grdi, počeše onoga muvati, da se što pre osvesti, ustane, odazove. Ovaj, kad se osvesti, đipi unezvereno:

- Ja, gazda, ja...

- Možeš li? - dobroćudno ga poče pitati efendi-Mita. - Kako si? Imaš li rakije?

Staklo sa rakijom, koje su dotada njegovi od njega krili, jedva mu davali pokoju čašu, sad mu celo utrapiše u ruke.

- Imam, imam, gazda! - tresući rukama poče pokazivati staklo.

- E dobro, pij! Pa kada nestane, traži još.

Svirači, srećni, nastaviše sasvim slobodno i lepše da sviraju. Poče se osećati ona sloboda koja je tako nužna za veselja i svadbe. A da bi to još više bilo, efendi-Mita reši se još više da se spusti, da sasvim siđe i pomeša se sa svima njima. I to sve ne radi sebe, već radi njih, da bi oni bili veseliji. A naposletku i treba, pošto će ovo biti njegovo prvo i poslednje veselje sa njima. Pa onda neka bude potpuno, celo! Zato poče odozgo da silazi, a najviše usled dosta popijene rakije, da odlazi u kujnu i tamo sa ženama da se razgovara. I da bi se one još više oslobodile, i sasvim otpao sa njega onaj ugled, poštovanje a s tim i strah, udari i u malo masnije izraze i zadirkivanja. Tako je i sa devojkama činio. Devojke opet, koje su pre od njega često bežale i drhtale od straha pred njim, posle njegovih tih neslanih reči i šala sasvim oslobodivši se, postadoše još nestašnije i raskalašenije.

Sve se oslobodi i pojuri. Sve, osobito devojke, koje su tako žudne bile veselja i ora, oslobodivši ga se, kao da ga i nema, tako su pored njega istrčavale, vitlale se, ne bojeći se više nijedna, da li joj se nisu slučajno šalvare smakle i bedra, polovine joj se vide više nego što treba, i da joj nije jelek i mintan sasvim zakopčan. Čak i sam on koliko je njih, kad bi prošle pored njega, zaustavljao. I srećan što ga se ne boje, ne strahuju, obgrljivao bi pokoju oko stasa i metao joj ruku na bedra, a osobito na jedar joj kuk. One se nisu trzale, plašile, osećajući tu njegovu laku ruku, sa već sparuškanim dlanom. Ali je za njega to bila najveća sreća, a osobito kada bi video kako neka, usled njegova sve jačeg pritiska po tom njenom čvrstom, nabijenom, još muškom rukom netaknutom bedru, počinje da se zaboravlja, počinje da oseća kako je ta njegova, iako stara, sparuškana ruka, ipak muška, i zbog toga njoj namah u oči jurne mlaz svetlosti a na usnama joj izbije dah i strast, i onda se brzo golicavo izvija od njega i beži.

U tom počeše već i gosti da dolaze.

Brzo, gotovo nadušak, ispuni se cela kuća. Gore muški i međ njima u čelu on, efendi-Mita. On nije mogao mnogo da izdrži i onako gore, na vrhu stepenica, sve da dočekuje i sa svakim da se zdravi i ljubi. Samo je sa prvima, pa je odmah zajedno sa njima i on zaseo za sofru. I posle jedva nastade i večera, i to večera odugovlačena, teška, sa svima mogućim zdravicama, čorbama i začinima i tek jedva u neko doba ako se pređe na ono pravo jelo, pravu večeru. I kao što je red, sve je to praćeno svirkom i pesmom svirača sproću njih, na doksatu, ali ne svirkama i pesmama kratkim, burnim, koje čoveka presecaju, razdragavaju i pomeraju sa mesta, već znanim i naročitim za te večere, "za slatko jedenje", drugim, tihim, monotonim, koje čoveka umiruju, zanose, kao uspavljuju, te se može spokojno, sa nasladom, polako i raskomoćeno da jede i pije...

XVIII

Sofka, sklonjena u onu komšijsku kuću preko bašte, sedela je u maloj sobici na krevetu do prozora, da bi mogla otuda, kroz bašte, sve ovamo videti. Oko nje, po podu, bila su poređena deca, mala, još na sisi, koju matere nisu mogle, zbog čestog dojenja, kod svojih kuća ostaviti, već su sva bila ovde pokupljena i uvijena u pelene, da bi, tako odvojena, udaljena od svadbene larme i vreve, mogla mirno da spavaju. Zato je Sofka, znajući da će u toj sobi biti najmirnija, jer, zbog te dece, neće smeti kao po drugim sobama svaki čas i ma ko ulaziti i izlaziti, i došla ovamo. Samo je Magdi kazala da će ovde biti.

I zaista, kao da se dugo odmarala i spavala, dremuckajući naslonjene glave na ruku uz prozor, slušajući tiho disanje dečje, udišući onaj miris kojim je bila soba ispunjena iz njinih, još mlečnih pluća i usta, iz njinih stisnutih i uz obraze naslonjenih ručica, oznojenih glavica sa retkom kosicom i još mekim temenjačama. I sve je to oko Sofke mirisalo nekako slatko opijajući, kao na pravu travu, prvu prolećnu vlagu. I čisto joj teško padao taj mlečni dečji zadah oko nje, a još teže ona huka i vreva iz njine kuće. Čisto joj dođe da i odavde beži. Utom uđe Magda, šuškajući polako, misleći da Sofka uveliko spava. I Sofka, samo da joj nije bilo sada tako teško, oćutala bi, načinila bi se da spava, ali nije mogla, već joj se javi:

- Šta je, Magdo?

Mora da joj je u glasu bilo nešto toliko tužno, kada se Magda čisto prenerazi i poče oko nje uplašeno da obleće.

- Pa zar, Sofkice, ti ne spavaš i ne odmaraš se? A ja mislila...

- Ne...

- Ao! Pa ti nisi ni jela, mori, ništa - pljesnu se Magda, dosetivši se da zbog gladi možda Sofka ne može da zaspi, jer se seti da ona, otkako je došla s kupanja, pa evo čak ni dosada, ništa nije jela.

- Pa hoćeš da ti donesem? Da idem i donesem štogod?

- Neću! Ne! - vrati je Sofka.

- A da piješ nešto? Uzmi, mezeti makar štogod. Uzmi, prvo jedi nešto, pa onda pij...

- Neću, neću da jedem! - odsečno, čisto gadeći se pri pomili na jelo, odbi je Sofka.

- Pa onda da donesem da piješ nešto?

I ode natrag, ali setno, zamišljeno, jer po tom Sofkinom odbijanju jela značilo je da hoće da pije ne vina nego rakiju. I po tome je Magda videla koliko mora da je Sofki teško, kad eto hoće da pije rakiju koju dotle nije tražila.

Magda se brzo vrati i donese. Ali da se ne bi poznalo, niti iko mogao da pomisli da je to rakija, nasula je u testiče od vode, u čije grlo, da bi što više izgledalo da je voda, bila je uturila lišće. Sofka nateže testiče. Sa nabranim obrvama, mrdajući ustima, strese se od rakije koja ju je pekla; ali, rešena, sa pouzdanjem, poče piti i osećati kako je po grudima pali, žeže.

I gle, kako joj odmah bi drugačije, kao nekako lakše. Pesnica ruke, podbočene o koleno, poče postajati čvršća. Cela joj se snaga poče kretati. Poče osećati ispod sebe kako joj postelja, krevet, biva vreo, čisto ne može da sedi, a u prsima srce joj jako i slobodno bije... Ponovo nateže testiče i opet se ne pokaja, jer još jače oseti snage i vreline. Kroz nozdrve joj dopire noćni hladan vazduh. Bašta poče da joj se nija, noć sve lepša, određenija, kao i ona svirka, pesma:

 

Hadži-Gajka, mori, hadži-Gajka devojku udava.

Em je dava, mori, em je dava, em je ne udava!

 

I Sofka oseti da već nastupa i dolazi ono, kada ni ona više ne može ostati ovde, ovako mirna i usamljena. I stoga, sve više pijući rakiju, poče se spremati i za to. Jedino što joj glava zanosila i oči joj gorele. A to, mislila je, sve je zbog straha. Bojala se, kada već počnu mladoženjini gosti dolaziti a ona će morati da ide tamo i dočekuje ih, pa pošto će je svi veselo, razdragano gledati, iščekujući da vide kakva je ona, te, ako je i ona vesela, srećna, da se i oni još više vesele, više piju, pevaju; bojala se da ona tada baš ne poklekne, ne pokaže se dovoljno srećna, vesela.

I zaista ne posrnu, pokaza se kako treba. Oko ponoći, kada Magda kao bez duše dotrča k njoj i javi:

- Idu mladoženjini! - ona se odmah diže, i pođe sa Magdom.

I idući preko bašte, čula je kako otud trčeći i jureći svi viču:

- Prijatelji idu!

I mada je bilo osvetljeno, ipak su svi nosili sveće i jurili kapiji da još bolje osvetle ulaz. I zaista su to bili oni, "prijatelji" i dolazili ovamo u pohodu! Čula se čas zurla, čas ćemane, i varoška, i seljačka svirka.

Uskoro se poče da poznaje u sredi njih Marko, svekar. Ispred njega momci na motkama nose fenjere, te se vidi kako oko njega idu njegovi, većinom sve seljaci. I svi se tiskaju oko njega. A on u sredini, sa zaogrnutom kolijom, zavaljenom šubarom, razgrnuta vrata i prsiju, te mu se beli nova, svilena, sa čipkama košulja, sigurno Sofkin dar. Nije mogao čekati, nego da pokaže koliko mu je Sofka mila i draga, odmah navukao tu košulju.

- Prijatelji moji! - čuje se kako viče okrećući se oko sebe. - Neka me čuju! - naređuje sviračima, da jače, više sviraju.

Nastade rukovanje, ljubljenje. Seljaci, sve oko Marka i jedan uz drugoga, kao plašeći se ovolike kuće, osvetljene, pune sveta, i to varoškoga, "golemaškoga" sveta. Jedino se on, Marko, ne buni. Sav radostan, čuje se kako rukujući se viče:

- Jeste radi gostima, prijatelji?

- Kako da ne, kako da ne! - zaglušuje ga sa sviju strana.

Dolaze do stepenica. On zastade gledajući gore, gde ga prijatelj, efendi-Mita, gologlav, jedva držeći se, opkoljen hadžijama i ženama, čeka - i poče da viče:

- Gde je moja Sofka?

- Evo me, tato! - dotrča Sofka do njega i poljubi ga u ruku. On kao da oseti kako Sofkin poljubac zapahuje na kupanje, i, sav srećan, ostade držeći ruku na njenoj glavi, kosi. Sofka osećajući vrelinu i težinu njegove ruke po svojoj kosi, poče da se ugiba, dok je on drugom rukom zavlačio u onaj dubok džep i otuda ponovo čitavu pregršt novca počeo da joj daje. I Sofku već stid od tolikih darova i čisto poče da se nećka:

- Dosta, tato!

- Sve će tebi tata!

I sa njom poče da se penje, pustivši da ga ona vodi. Tobož on ne zna put, ne zna stepenice, pa ne bi znao kuda da se uputi. Nato svi zapljeskaše:

- Tako, svekre, tako, tako!

Sofka ga poče voditi. Prvo ona korakne, na gornju stepenicu stane, pa onda se okrene k njemu držeći ga za ruku, stoji i čeka, dok i on to isto učini, a oseća kako sve više u oznojenoj joj ruci prsti njegove ruke drhte i čisto je grebu, sigurno zbog sada potkresanih nokata. On, gledajući u nju kako ga sa pažnjom, milošću, naočigled sviju, vodi, drži ga za ruku, od sreće čisto se zanosi. Da li da je još daruje? I ponova počinje rukom oko džepa, ali ona to ne da, već krišom, licem, očima daje mu znak da to ne čini. On zbog toga, zbog te njene intimnosti, još je srećniji. Ne zna šta će. Okreće se svome grnetaru, koji ga u korak prati, i grca, muca:

- Alile, de, sinko!

Alil, poluciganin, u belim čakširama, sa čalmom, dugačka nosa, prosed ali visok, dugih ruku, dugih laktova, počne da izvija i trepti grnetom. I prateći ih svirkom, zajedno se i on za njima penje.

Gore ih dočekuju. Efendi-Mita sa svima se ljubi. Ali Markovi seljaci još nikako da se oslobode, nikako da se odvoje sasvim od njega i da podalje posedaju na iznesene stolice i jastuke. Već se svi zbili u gomilu, i svi oko njega, Marka, svog "bate".

A Sofkini opet, radi njih, da bi pred njima pokazali koliko oni vole i cene svoga novog prijatelja, tog njihovog "batu", svi su se utrkivali u služenju, obletanju oko Marka. Todora ga je jednako služila, svojom rukom dodavala čaše, meze. Morao da joj dopusti da mu sama ona skine koliju. Počeše već i da je peckaju:

- A, Todora, babo, babo, mnogo ti oko novoga prijatelja!

Marko, sedeći na stolici, u čelu, sa rukom na kolenima, gologlav, uzdrhtalog grla i usta, nije znao kome više da se zahvali. Da li Todori, priji, koja jednako oko njega obleće i čija ga toplina i jara iz njenih još zdravih krupnih prsiju čisto u čelo udara, ili Sofki, svojoj, ako bogda sutra, snaji, koja ga jednako dvori, klečeći mu uz koleno, pravi mu cigare i, paleći ih, sama mu ih meće u usta; da li opet svome Alilu grnetaru koji, klečeći podalje od njega, izvija i svira kao nikada dotle. I Marko, ne mogući više izdržati, a ne znajući šta će od radosti i sreće, skoči i, sa rukama pozadi, priđe Alilu:

- Alile bre, zemlja da igra, tako da sviraš!

Alil, čisto kao uvređen, odgovori:

- Gazda-Marko, svirka moja, obraz moj!

I klečeći, još više se saže. Poniknu grnetom dodirujući njime pod, tako da kao ispod zemlje poče da se razleva svirka, čuveno "teško oro".

- Todora, Todora! - povikaše svi.

I na iznenađenje svih - jer su znali, da, ma koliko navaljivali, mučno će ona pristati, osobito pred mužem i ostalima, starijim, da igra i to baš sad, i to čuveno "teško oro", - ona odmah poče, i to kao nikada dotle, tako slobodno, razdragano. Svi počeše da pljeskaju, starci da se izvaljuju da bi je što bolje videli. Efendi-Mita, izvan sebe, poče u dvorište da baca čaše, prosipa vino.

XIX

Sutra sunce zateče čočeke preobučene u bela odela i nabeljene, i to mnogo, utrpano, da bi se sakrile bore i umor na licu od noćašnjice. Dvorište je još mirisalo na proliveno piće i jelo, a osobito po pragovima i stepenicama. U bašti od onoga jučerašnjeg velikog ognja jedva se podizao i rasplinjavao okvašen, ugašen dim koji je već mirisao na đubre.

Dole do kujne, u onoj velikoj sobi, Sofka je već spremna i obučena čekala. Na njoj je bila sama svila. Ali ni šalvare, ni njena gotovo gola prsa, pretrpana nizama i dukatima, nisu mogla od dugačkog i gustog nevestinskog vela sasvim jasno da se vide. Jedino što se ispod toga vela videlo kako joj blešti grlo, vrat i podbradak sa ustima. Usta joj se nikako nisu mogla da smire. Jednako je gutala pljuvačku. Pokatkad počela bi da oseća kako joj i pored sveg naprezanja i upinjanja, iznenada, odjednom zaigraju kukovi. A nije smela da sedne, odmori se. Osećala je kako joj znoj na prsima kao graške izbija, valja se i između dojaka, niz onu dubodolinu, pada, kaplje. A ništa nije sada sa sobom smela raditi, osobito oko svoga tela, jer je znala da, kad bi počela ili da namešta kosu, razgrće šalvare da bi slobodno mogla kročiti, ili kad bi se ta sada oznojena prsa počela brisati, da bi svaki odmah s podsmehom pomislio kako se ona eto sprema, doteruje za muža. Zato je morala sasvim ukrućena da stoji i da bude ukočena, ukipljena.

Sve što se sad oko nje po kući, dvorištu, događalo, za nju nije postojalo. Ona je jedino znala i mislila samo na to: kakva će biti, kad pođe, prekorači prag i pojavi se pred svatovima i svetom. Zato joj i samo vreme brzo prođe. Ona huka, graja, dočekivanje svatova, njini pucnji pušaka, kao neko halakanje, topot konja, krckanje samara i, po bašti, i od konja i od ljudi, u tišmi rušenje ograde, gaženje cveća - otuda nijedna bašta posle udadbe ne može se po dve tri godine nanovo podići i sasvim zazeleniti - sve se to oko nje tako brzo zbi. Samo se trže pred izlazak, kada dojuriše tetke i strine, i plačući, praštajući se od nje, počeše je grliti, ljubiti i kititi najviše cvećem po kosi.

Utom uvedoše devera: mlad, visok i, videlo se, naročito odeven i ukrašen seljak, a tamo kroz kapiju grnuše izmešani i mladoženjini i Sofkini svirači i čočeci sa svirkom i pesmom:

 

Hadži-Gajka, more, hadži-Gajka devojku udava.

 

Mati joj poslednja dotrča, poče da je ljubi i jeca:

- Sofke, Sofkice!

Ali Sofki su čelo i usta već bili hladni, te se ona brzo i nemo sa materom poljubi i pođe, iziđe iz sobe.

Prekorači prag, ali sunce, sjaj i graja je zapljusnu. Veo joj se zakači za prag, i to joj dobro dođe. Zastavši, malo okrenuta u stranu, sa uzdignutom rukom kao braneći se od toga sunca, sveta i graje, čekala je da joj otkače veo, i utom oseti kako se pribira, snaži. Jer, stojeći tako na pragu znala je da je celom tom svetu dala vremena da je već ovako upola dovoljno vide, te da se posle ne preneražuju i začuđuju, kada se ona sva k njima okrene. I to bi. Ona, i tako poluokrenuta, čim se pojavi, ču opšti žagor i dah. Osobito se ču kako njegovi, svekrovi seljaci, iznenađeni, zaradovani i čisto ponosni zbog te njene tolike lepote, počeše sebi a naročito njemu, svekru, svome bati, kao da čestitaju:

- Ah, bato! ah, bato!

Kao svakada nisu odmah mogli da joj otkače taj veo, svi su hteli i grabili se.

I tako, zastavši na pragu, ona se sasvim pribra, i kad bi gotova, brzo se okrenu i sve, i svatove, i okolni svet, mirno, jasno i sa osmehom pogleda i kao pozdravi klimnuvši glavom. Izlazeći na kapiju oseti samo kako joj lice i kosu dodirnu onaj venac od šimšira i drugog cveća, već osušenog, gotovo sparuškanog od fenjera, i to je zadahnu nekim zagušljivim mirisom kao na tamjan i sveće. Ali i od toga se ona brzo otrese, jer vide kako je ispred nje ulicom, pa čak tamo do crkve, sa obe strane bilo puno sveta. Sve se kapije crnile, ispunjene ženama, osobito devojkama koje su iz sviju krajeva varoši i mahala sišle.

Polako i umorno je išla. Daleko ispred nje igrali su i vili se čočeci, praćeni, opkoljavani gomilom dece. Ali Sofka je znala kako niko ne gleda u te čočeke, nego svi odmah ovamo, pravo na nju upiru poglede i, propinjući se izdaleka, trude se da je što bolje vide i da sve na njoj do sitnica zapaze. Svi hoće da vide da li je zaista onako lepa, onako obučena i okićena kako se mislilo. I zato Sofka, pored svega što je znala da ne treba da se žuri, da treba polako da ide, ipak, i protiv svoje volje, poče da ide brzo, gotovo je devera ona vodila a ne on nju. A što se više približavala kraju ulice, prilazila samoj crkvi, sveta, gužve, sve je više bivalo, sve se više oko nje stešnjavalo, crnelo. Uz to se još zvona sa crkve počeše mešati sa svirkom, hukom, te joj poče sve teže bivati. A pored ove gužve i tišme ispred nje, dosađivala joj još i ona svatovska huka iza nje. Znala je da to za njom idu njeni: tetke, strine, a iza ovih njini muževi, svi u dugim čohanim kolijama a plitkim cipelama, kratkih nogavica od čakšira, da bi im se oko članaka videle njine, hadžijske, bele čarape. I svi oni, njeni, zajedno jedno uz drugog, da se time odvoje od ostalih svatova, osobito od svekrovih, od onih seljaka na konjima. A iza sviju ide on, svekar joj. Radosno se on na alatu, u novom sedlu, isprsuje i hoće sve ispred sebe da gleda: i čočeke, i nju, Sofku, kako se spram sunca u oblaku od svile i zlata svetluca, a opet ne može da se nasluša svirača koji, kao poslednji, moraju oko njega da idu, moraju silno da sviraju i pevaju, da bi mogli čak i čočeci tamo ispred Sofke da ih čuju i po taktu da igraju. Odmah uz njega njegov verni Alil. On, onako u čalmi, suv, ide s alatom nogu uz nogu svirajući u grnetu. Marko, od radosti, svaki čas mu lepi dukate po čelu i čalmi. Ovi njeni, hadžije, okreću se neki zlobno, drugi s podsmehom, gunđaju međ sobom "seljak", "kerpič", ali ipak zato svi ga glasno pitaju:

- Svekre, na ćev li si?

- Kako da ne, kako da ne! - čuje Sofka kako im odgovara, a sigurno ponovo Alilu lepi novac.

Ispred crkve od prosjaka, dece i zaludna sveta ne može da se priđe. Crkva, onako široka, na stubovima, sa tremom oko sebe, starim krovom, starim direcima, nagorelim od mnogih sveća, patosana onim širokim ispucanim pločama i sa mračnim, na svod, gvozdenim prozorčićima, poređanim do ispod samog krova, izgledala je tako hladna, kao skamenjena. A još mrtvija joj dođe crkva kad uđe u portu, a ispred nje potrčaše popovi crneći se i šušteći u svojim mantijama, dugim kosama, zaudarajući onim njinim mirisom na duvan, burmut i vosak.

Ali u samoj crkvi joj bi bolje. Valjda što ona vreva i svirka presta, a ona, odvedena pred dveri, osta sasvim sama. Tada prvi put u životu, tako pred dverima, u sredini crkve, oseti ona celu crkvu oko sebe, svu njenu širinu, visinu, osobito njene visoke svodove kao čak u nebo, sa počađavelim tamnim slikama, sve iz Strašnoga suda. Ovamo ispred nje, do samog lica joj, izdizao se visok ikonostas, okićen poređanim kandilima i ispunjen ikonama. To su bile sigurno one najvažnije sa najvećom moći isceljenja i čudotvorstva. I dokle ju je iz ikonostasa, ramova od slika i drvoreza čisto gušio miris na crvotočinu, buđu, tamjan i pokapane sveće, dotle ju je opet iza nje onaj prostran pod, patosan pločama i sa vlažnom, trulom prašinom, hladno obuhvatao i punio jezom. Sunca, svetlosti, niotkuda nije bilo. Jedino iz oltara, iznad časne trpeze, bio je veliki okrugao otvor i kroz njega je silno u snopovima prodirala svetlost. A izgledalo je da je to navlaš tako udešeno da bi pojanje, služenje službi ovamo što svečanije, što jasnije i potresnije bivalo.

Sofka prvi put u životu vide jasno ispred sebe, kroz dveri, časnu trpezu i onu mrtvu, tako hladnu, tako staru razvijenu plaštenicu, i oko nje poređane putire, krstove, čirake sa upaljenim svećama. Iza sebe slušala je kako se svatovi kreću, premeštaju s noge na nogu, čekajući a ne smejući ni da kašlju, ni da slobodno dišu. "Njeni" s jedne strane, poređani u stolove, a "njegovi", svekrovi, s druge strane, zbijeni, i tamo čak do samoga ulaza. Poče osećati kako je bole noge, osobito listovi, valjda od toga nemog, ukočenog stajanja.

U ruke joj uguraše upaljene kumovske sveće i do nje, tako isto pred dveri, takođe sa upaljenim svećama, dovedoše njega, mladoženju. Ispod očiju, kroz krajeve očne, ona ga poče gledati. Posle ispita sada prvi put ga vide celog. Isto onako mali, sa već širokim prsima i razvijenim vilicama i podbratkom, ali ramenima i ručnim kostima još detinjim. Osobito mu je bila sniska, do kože ošišana detinja kosa iznad ispupčena čela. Mada je imao najskuplje čohane čakšire i svilene pojaseve, ipak, videlo se da se u njima gubi. Ni kukovi, ni kolena mu se ne vide. Džepovi sa kolutima gajtana sasvim se izgubili u trbuh i pojas, i jedva su mu virili.

Ali ispred njih, u oltaru, poče već da se širi tamjan i začuše se praporci na kadionici. Na donja uska vrata do pevnice iziđe klisar noseći nalonj i venčane, iskićene, srebrne krune. Na to se ču žagor svatova koji sigurno nagrnuše tamo oko postavljenog nalonja.

I onda odjednom i to tako iznenada da Sofku čisto u čelo udari, te joj glava klonu, otvoriše se dveri sa sveštenikom u zlatnoj odeždi koji, čisto uživajući u toj zaprepašćenosti, silno, glasno zapeva:

 

Mirom Gospodu pomolim sja!

 

I posle, kada je od dveri povedoše natrag sa mladoženjom, ona je kroz trepavice samo u njega gledala. Samo je njega osećala, kako joj dopire do ispod pazuha. I nikako nije mogla kolena da mu sagleda tako je on sitno išao pored nje.

Služio sam prota i svi sveštenici i đakoni, pa i klisari sa grobljanske crkve. Svi su oni bili tu, jer se već načulo ko je on, taj njen svekar, gazda Marko, i kako će sada sam dukat padati. I zato, da bi što više kao opravdali taj silan novac što će od njega dobiti, nije se smelo sa venčanjem brzo svršiti. Morala da bude prava, istinska služba, bez skraćivanja. Sofka ču kako otpočeše njeni, poređani tamo u stolove, da odgovaraju na jektenija. To je bilo njino, njine kuće i familije kao pravo, odličje.

Ali ovamo oko nje sveće su sve više gorele, i od njih sve je gušći zadah bivao, a sama je ona sve više okružavana i potiskivana od svatova. Osobito se propinjali njeni: tetke, strine, koje su jednako, ne toliko u nju, koliko u njega, mladoženju, gledale i piljile, bodro motreći kako ga Sofka drži za ruku, kako se muči da mu malu detinju ruku zadrži u svojoj. I to držanje mladoženjine ruke bilo je za nju najteže. Osećala je kako njegovi ukočeni, uplašeni prsti samo leže u njenoj ruci, te ona mora jako da ih steže da bi ih mogla držati. Srećom bili su preko njinih ruku prebačeni darovi, basme i svile, te se nije moglo videti njeno neprekidno upinjanje: čim oseti kako od njegovih prstiju sve po jedan manje i manje ostaje u njenoj ruci, dok ne ostane samo jedan, ona onda mora ponova celu njegovu šaku da hvata.

Jedini kao da se tome dosećao svekar Marko, jer ga je videla kako se on sve više i jače probija između svatova i izdiže se na prste da bi ga ona videla i time je kao ohrabrio. Ali što se više odužavalo venčanje, molitve, pevanje, oko njih sve zagušljivije bivalo, mladoženja se sve više umarao. Sve mu se jače znojila ona ruka u njenoj. Sofka je osećala kako sve mučnije, sve teže, jedva zadržava njegovu oznojenu ruku. Odjednom učini joj se kako ne može više, jer mu toliko klize prsti iz sada i njene već oznojene ruke, da će još pre svršetka venčanja morati da mu ispusti ruku, i razdvoje se. I eto, sad će se njoj desiti ono što se nijednoj pri venčanju nije dogodilo: da se sve pokvari, jer tim razdvajenjem ruku, padanjem svatovskih darova između njih na pod, prekida se bračna veza. Oseti kako joj od straha i užasa poče crkva da se vrti.

Ne znajući već šta će, odjednom podiže glavu i pogleda svekra tako očajnički da se ovaj prenerazi i zanese se od straha. Pomisli da je ona uzalud sebe mučila i gonila, ali sada, pred svršetak, kada će da se zaključi bračna veza, ne može da izdrži, hoće da odustane od ovakve svoje neprilike, ovog muža, zato ga sada tako očajno gleda, moleći za oproštaj, što će ga eto obrukati, osramotiti. Ali Sofka mu mimikom odreče da nije to, čega se boji, već pokaza svoje rame i ispruženu ruku. On, sav srećan, što nije ono, doseti se. I Sofki on dođe tako drag i mio što poznade da ju je razumeo, jer vide kako on brzo pozva crkvenjaka i šanu mu nešto. Crkvenjak proti, prota, davši sveštenicima znak, odmah otpoče:

 

Isaije, likuj!

Sofka upijajući nokte u mladoženjine prste, da bi ih održala u svojoj ruci, izdrža u obilaženju oko nalonja i jedva dočeka da iziđe iz crkve.

Ne žaleći što vide kako se njeni sa svojim sviračima odvojiše i odoše, ona čisto odahnu kad poče savijati i silaziti drugim delom čaršije, ka mladoženjinoj kući. Dakle prođe i to što je bilo najgore, najteže za nju, to izlaganje pred svetom u crkvi, na dogled, podsmeh svih.

I što je još više ohrabri, to je, što oseti kako Marko sada ide odmah iza nje. Sjahavši s konja i smatrajući za dužnost da on sada ima da je oko nje, da je on vodi, išao je peške odmah iza nje, šireći oko sebe laktove i kao braneći je da je drugi ne potiskuju. I to nju čisto tronu. Okrenu se i sa osmehom mu zablagodari. On, potresen, razdragan, samo promuca, hrabreći je:

- Ne boj mi se, Sofke! Ne boj mi se, kćeri... Tata će sve...

Čaršija, kojom su silazili, sve se više ispred njih širila i gubila, pošto se tu i završavala. Mada je ovde iz svih ulica kuljao svet, da ih vidi, ipak nije se gušilo, nije bilo tišme. Kao svaki kraj varoši sve je bilo prostrano, razbacano. Iz sredine same čaršije jasno se naziralo kako po ulicama, iza kuća, štrče plastovi sena, slame. Gore, u vazduhu, kao neke grdne ptice vezane užetom za svoje dugačke vratove, crnili su se đermovi od prostih, tek skoro iskopanih bunara. U vazduhu, pored svežine, onolike prostornosti, osećao se onaj vonj od balega, đubrišta, pomešan sa mirisom na presno: na mleko, sireve, i plastove suve kudelje.

XX

Ispred mladoženjine kapije Sofka oseti kako joj ništa ne bi neobično. Još manje da joj bi onako teško i strašno, kako se bojala. Čak joj se ne učini neobična ni sama kapija. Bila je to velika, teška i jaka kao grad. Više je sigurno koštala nego sama kuća koju ona poče kroz kapiju da nazire onamo, u kraju, i preko onolikog dugačkog dvorišta.

Još manje je neprijatno dirnu, niti se strese, kako se bojala, kada ispred kapije vide svekrvu i poljubi je u ruku, na svojim obrazima oseti njene usne, hladne, uzdrhtale, a posute već belim maljama. Čak, naprotiv, bi joj milo kad vide kako se svekrva, obučena u novo, varoški - a opažalo se da je i silom, jer je sve na njoj bilo tako široko i zgužvano - od nje toliko uplaši i unezveri, valjda zbog njene lepote i nakićenosti, da nije mogla reč da kaže. Sofka, da bi je ohrabrila, ponovo je u ruku poljubi, našta ova od sreće, zahvalnosti, promuca:

- Hvala vi! - I od radosti poče rukavom od košulje, seljački, sasvim zaboravljajući se, da briše suze. I po tome "vi" a ne "ti kćeri, čedo", Sofka vide koliko se ona nje plašila. Ne da je samo strepila, nego je bila sigurna da će Sofka, kad dođe i vidi je ovako prostu, uvučenu, suvu, čisto prokleti sudbu što joj dosudila da takvu svekrvu ima. A sad, ne samo da to ne bi, nego evo Sofka sada nju i dvaput i to pred svima, naočigled sviju, poljubi u ruku, i to tako usrdno, od srca, da ova, ohrabrujući se, srećna, poče da se oslobođava i da Sofki zahvaljuje mucajući:

- Hvala, čedo, hvala, kćeri!...

I onda se sasvim privi uza Sofku. I držeći je za ruku, ne kao svekrva, starija od nje, nego kao sestra, nikako Sofku nije ispuštala.

Svatovi na to, svi srećni, zagrajaše:

- Ja, svekrva, ja, svekrva, već ne pušta snaju!

Marko, i sam razdragan time, hoteći da je uplaši, poče da je dira i kao oturuje od Sofke.

- Ja, šta ćeš ti, mori, ovde? 'Ajde tamo...

- Nemoj, Marko! - Sva srećna, videći da se on šali, uzviknu ona i još više se pribi uza Sofku, hoteći time da je i ona, onako slaba i uska, kao brani i štiti od navale svatova koji, zbijeni na kapiji, počeše da se tiskaju, guše, jer niko pre nje nije smeo da uđe. A iznad Sofke na pragu bilo je namešteno korito sa vodom, koje, po običaju, Sofka ne sme da prekorači, dogod svekar ne baci u njega dar, novac, i ne obeća koji će deo od imanja, koje parče njive, koji dućan biti snajin, za njenu ličnu upotrebu i svojinu. I zato počeše da viču, nestrpljivi, što se ne može ući:

- Svekre! Šta daješ, svekre, za snaju?

- Sve, sve... - poče on.

- Ne sve, nego: šta i koliko?

- Ama sve!

- Zar i hanove? - kao kušajući ga pitaju neki.

- I hanove, i sve! - Pa se okrenu i viknu ženi:

- Idi, mori!

- Šta?

- Idi i donesi "ono"!

I pokaza joj glavom na kuću, na malo sopče u kome su zaključani u kovčegu ćemeri sa novcem. Ona ostavi Sofku i potrča. Ali ispred nje već istrča Arsa. Znao je da će se ona tamo oko otvaranja sanduka zbuniti i zadocniti, zato istrča ispred nje i uze od nje ključić. I zaista, dok ona stiže do kuće, on već otuda iznese jedan ćemer. I onako presamićenog, crnog predade joj ga. Ona ga odnese Marku. Marko, nestrpljivo, da se jednom već svrši, zubima iskida kožu i, nagnut nad koritom, sa uzdignutim ćemerom više glave, da svi vide, da se svi zgranjavaju, poče iz njega sipati novac u korito. Počeše tupo šušteći i sekući vodu da se prelivaju stare medžedije, duble, i meke ćošalije, već zarđale, poluzelene.

- Na, na! Sve!... - Sipao je Marko i čisto brektao od sreće, zadovoljstva, zbog tolikih ubezeknutih, začuđenih uzvika na ovoliko zlato koje u koritu, iz vode, spram svetlosti poče da se preliva, zasenjuje i, kao neki živ oganj, da gori i blješti.

Zatim, jednako brekćući od sreće, nikako ne mogući da se nagleda nje, Sofke, a jednako je hrabreći: "Ne boj mi se, Sofke! Ne boj mi se, kćeri!" - pruži joj ruku da prekorači korito i uđe. Sofka kroči i, vođena njim, pođe. Ispred njih je išao Arsa sa ispred sebe uzdignutim koritom. Iz korita su neprestano kao snop, žar, treptali zlatni zraci novca u vodi, po kojoj je plivao sparuškan i crn prazan ćemer.

Marko ju je vodio. I sam valjda osećajući da će kuća, naročito ona mala, jedino okrečena sobica, na Sofku učiniti težak utisak, išao je ispred nje kao hoteći sobom da zakloni kuću. Išao je poklecujući jednom nogom i naslanjajući se sav na nju, da, ako Sofka posrne, on, tako poduprt, može odmah da je zadrži, digne. I što god je bliže kući dovodio, Sofka je osećala kako je sve uzbuđeniji. Čisto ne veruje svemu ovome, osobito njoj, Sofki, da je zaista sada ovo ona, da zaista on nju ovamo, kod sebe, u svoju kuću uvodi. Očima je gutao, i jednako izvinjavajući joj se, hrabrio:

- Ne boj mi se, Sofke, ne boj mi se, kćeri!

I kad je dovede do same kuće, praga kujnskog, on je onda predade ženama da one tamo u kujni još neke običaje posvršavaju, a on, odahnuvši od silnog tereta briga, poče da brekće, odmara se. Ali, ne mogući da čeka dok se u kujni običaj sa Sofkom svrši, pa da bi i on mogao ući, poče da viče:

- 'Ajde, žene! Dosta, ne vračajte mnogo! Jer, kosu ću da vam počupam.

Od radosti baci šubaru, svuče kratku čohanu koliju i sa srećnim obrijanim i svetlim licem sa podvaljkom i ustima koja su mu igrala od radosti, osta samo u svilenom mintanu. Svež, jak, sa novom raskopčanom ogrlicom oko vrata, u novim čohanim čakširama. I kada Sofka iz kujne iziđe i uđe u ono sopče da se tamo kao odmori, on se brzo seti i zavrćući rukave pojuri u kujnu kod aščike:

- Daj, da okusi štogod.

- Ko? - pogleda ga u čudu aščika.

- Sofka! Zar dete da ne jede ništa, da mi je gladno?

- Posle će ona! - uvređena što joj se u njen posao meša, odbi ga aščika. - Znam ja, posle će ona. Sa deverom zajedno da jede, kad gosti budu jeli...

- Kako posle? Zar dete da je gladno, pa da ne jede? - preseče je Marko tako da ova umuče.

I sam on u tanjiru najlepše delove od pečenja odnese Sofki.

Otuda od Sofke rastera sve žene, osobito one iz Turske, koje sigurno sada prvi i poslednji put dolaze u varoš, a koje se bile načetile oko nje i uvukle sa njom da se, i u onako malom sopčetu, nije moglo ni da pomakne. A od cele svoje rodbine od tolikih žena, izabra jednu, najmlađu.

- Ti, Milenijo! Samo ti da si tu sa Sofkom i da je dvoriš. A ti, Sofke, što god zaželiš, samo njoj kaži. A ove druge nemoj da puštate. Šta da vas prljaju i da se samo tu vuku! Tamo neka su. Eno im soba, dvorište, ora... a za onu, svekrvu, za nju, Sofke, nemoj ni da pitaš. Još manje što od nje da očekuješ. Sada od nje ni sam bog neće znati šta da radi. Ona je ionako brljiva, pa još sada...

Milenija, sva srećna a i uplašena da "snaška" njome neće biti zadovoljna, jer možda je ona neće znati dobro uslužiti, gotovo kleče do Sofkinih nogu i, pošto dva i više puta, i to pred samom Sofkom, opra ruke da bi je uverila kako su joj čiste, poče je služiti i nuditi onim pečenjem što Marko donese.

- Uzmi, snaškice, uzmi, okusi...

Od silne sreće što je njoj ovo u deo palo a ne mogući da se nagleda Sofke, njene lepote, odela, onolikog zlata, svile, ona je sa strahom, jedva primetno dodirivala koji kraj, vrh od Sofkinih haljina, i topeći se od sreće kad vide kako Sofka uzima i jede, zahvaljivala joj je:

- Hvala, snaškice! Okusi, uzmi još!

I Sofka je, njoj u hatar, uzimala i jela. Ali, više je pila, nego jela. Iz velike, od pola litre čaše, od starinskog jedva opranog i oribanog, toliko debelog stakla, ona je žedno pila vino pomešano sa vodom. Milenija videći kako Sofki to godi - a ne, kako se oni bojali, da će biti gorda - do suza tronuta na tu Sofkinu ljubav ponova bi je nudila:

- Hvala, snaškice, hvala... Uzmi, uzmi još. - I klečeći do Sofke držala je na prstima uzdignute ruke tu veliku čašu do samih Sofkinih usta, dakle da nema ništa da se trudi, ni saginje.

I Sofka oseti kako još nikada u životu nije videla ovako suncem opaljeno i otvrdlo ali toliko nežno lice, kao sada u te Milenije. I to je bilo toliko naivno, ropsko i srećno, puno blagodarnosti, što se daje i njemu da živi. Od njenog odela, prostog, ali novog, jake fute i debele joj košulje na prsima, zapahivao je miris na lan, konoplje i na one visoke planinske trave. A opet, baš ispod te njene krute košulje, ispod njene opečene suncem glave i iza nažuljanih joj i žutih ruku, pomaljala se i belila kao mlekom nalivena tako nežna i slaba njena snaga.

Kroz prozore toga sopčeta vide Sofka kako na bunaru poje konje njini svatovi seljaci. I kao ova Milenija kod nje, tako i oni tamo, svi su bili u grubim i novim kolijama, čije su im uzdignute krute jake, a opšivene modrim širitima, dopirale čak do vrha ušiju i činilo da im se jače vide njihove oštre glave, a sada za svadbu navlaš kratko, čisto ošišane, i to ne glatko, podjednako, nego kako gde, kao na basamake. I svi sa velikim, zimskim šubarama, u kratkim čakširama, sigurno krojenim i šivenim kada su se oni ženili, i zato su im jedva do kukova dopirale. Ali zato opet od kukova do pazuha svi u kožnim, bogatim, izreckanim i okićenim silavima, sa jataganima, raznim kratkim puškama, noževima, i oko sebe obešenim kamdžijama. I svi, ne mnogo razvijeni, većinom mali, kratki. A ko je opet od njih bio razvijen, taj je bio i suviše, suviše dugačak i krupan. Takvi su im bili i konji koje su pojili ispred bunara. Zdepasti, ali tankih nogu i, začudo, čisto kao čovečijih, tako okruglih, pametnih očiju a suviše dugačkih i gustih griva i repova. Sofka je videla kako ih oni ne poje kao drugi. Dovodeći ih do kamenog korita bunarskog, oni, kao da to nisu konji već ljudi, pokazujući im na korito, govorili bi svakome:

- Pij bre!

I pošto ovaj, dugo pijući i roneći u korito, podigne glavu mljeskajući masnim brnjicama, iz kojih s obe strane cure mlazevi vode, i počne gledati gazdu svojim zasićenim očima, ovaj bi mu onda, zabacujući uzdu više glave o unkaš, govorio:

- E sad idi! - I, zaista, konj bi na jednu stranu odlazio dole, u štalu, a on gore, iza kuće, pod venjake, međ ostale goste. Iako je vrelina, sunce tek što ne prži, svi oni, tako stegnuti, pretrpani tim kolijama, sa tim silavima, čizmama, ipak se ne raskomoćuju, jer to je sve za njih znak gospodstva. Sofka vide kako za njima ovamo ispred nje počeše da promiču sluge sa velikim novim bakračima pića, i to punim do vrha, a bez čaša, stakleta, nego sa velikim zemljanim buklijama, kojima će tako zahvatati i služiti ih. Otuda, ispred hladnjaka, poče ovamo da dopire silan žagor, ne razgovor, smeh, zdravice, nego kao neko ratničko halakanje, nadvikivanje:

- A, dedo! Nazdravi, dedo! Zdrav si mi! - Živ si mi! - Aha!

A sa tim halakanjem, usklicima, nastaje sve veći šum, kretanje, zveckanje mamuza, jatagana, krckanje novih silava, tako da se Sofki ne tek poče nego sasvim učini sve ovo kao logor. I oni, i ova kuća, i ove njihove žene, onako u svojim krutim futama, još krućim i čak do peta dugačkim novim košuljama, a opet svaka sa oko pasa obešenim nožićima, lancima; pa onda one njihove ispred kuće i po motkama prebačene bisage, uzde, uzengije, a dole onaj veliki oganj, oko koga su se okretala i cvrčala čitava telad - sve joj se to učini kao neki logor, kao neko odmorište, gde se oni sad svi sa njom, svojim plenom, zaustavili, da se odmore, pa opet nekud, daleko, neznano kud krenu se i pođu... I učini joj se, čisto kao u pričama i pesmama, kao da je ona neka čuvena lepotica, pa odvedena u kulu i tamo skrivena. A ovi Markovi, danju plandujući i krijući se, a noću sklanjajući se od mesečine i vedrine, dugo putujući, pronašli je, i pošto kulu osvojili, porušili, nju ugrabili i sada sa njom eto ovde stali da se odmore. Zato tamo ispod hladnjaka niko sada i ne sedi, ne raskomoćuje se, već svi, onako naoružani, u silavima, čizmama i stojeći, piju, jedu. A to joj se još više pričini, kad posle, od pića kao malo oslobodivši se, počeše ovamo oko njene sobe da se kupe, da bi nju što više mogli gledati. I Sofka poče jasno da razabira, kako čim Milenija od nje izađe, nju ispred vrata svi opkoljavaju, mole je:

- Milenija, Milenija! Ne zatvaraj sasvim vrata, mori! Ostavi ih malo, da bi mogli da gledamo našu snaškicu...

A Milenija, uinat, ispred nosa im svom snagom zatvara vrata, grdeći ih:

- Hajd'! Ne dosađujte!

XXI

I na sreću svoju, Sofka poče osećati kako je sve čisto draži i biva joj prijatno. Oseti kako bi i ona rado jela ta njihova jela, osobito one njine pogače, zastruge sira, a ne ovo, što su za nju brižljivo kuvali i Milenija joj donosila.

Otuda, ispod hladnjaka, što god je dan više odlazio, svet se sa okolnih zidova sklanjao a oni sve više ostajali sami, sve jače, sve bešnje počinju da preovlađuju samo njine seljačke svirke i pesme. Sve bešnji bat nogu od njinih teških, jakih igara, jednoliko, u širokim skokovima cupkanje i silno udaranje pete o petu speknutih čizama sa mamuzama; onda zveckanje na ženskinjama od teških i dugačkih do ispod pojasa niza od posrebrenog starinskog novca; jak šum od lomljenja u okretanju njinih krutih i jakih sukanja. A iznad svega toga ono njino natpevanje između muških i ženskih, naizmence. I to ponavljanje istoga stiha sa zapušenim jednim uvom, da bi im glasovi bili što silniji, jači, kao da su u selu, u planini, gde treba čak preko brda glas pesme da dopre i razgovetno se čuje. I što je noć bivala jača, oni su postajali sve slobodniji, silniji. Sigurno, sasvim opivši se i oslobodivši se, počeše ovamo i kod nje da dolaze i ne pitajući da li je slobodno. I to prvo starci, dede, koji zbog svoga starešinstva kao najviše prava imaju, pa onda mlađi. Isprva su dolazili pojedince, kao da joj se predstave, rukuju se i daruju je, a posle u grupama jednako jedan za drugim, da uskoro vrata od sopčeta ostaše sasvim otvorena. Ali svi joj ipak prilaze sa nekim strahom, znajući da joj time dosađuju. Ali videlo se da najviše strepe od Marka, svoga "bate", jer dolazeći, jednako su se uplašeno obzirali da ih on možda otuda iz dvorišta, ispod hladnjaka, ne vidi. Na njihovu sreću on se beše u početku, tamo zaneo, pijući i zdraveći za trpezom. Ali, kada ovi kod Sofke počeše u grupama da dolaze i zbog toga tamo trpeza ostade gotovo prazna, on se tek tada doseti, i Sofka zaista ču kako on, iz straha da se ovi nisu sasvim kod nje obezobrazili i obrukali ga, viknu zaustavljajući:

- A bre, ne tamo!

Na to svi ovamo ispred Sofke pobegoše uplašeno prošaptavši:

- Bata se ljuti!

Ali tada se Sofka diže i sama učini ono što je osećala da treba da učini. Sama pođe k njima. Već je bio prvi mrak. Uza stranu kuće o sniskoj streji i direcima bile su obešene i poređane lampe da bi se videlo ići tamo, njima, pod hladnjak. Tamo opet, okačeni o hladnjak, lelujali su se dugački gvozdeni fenjeri, sa svojim teškim, masivnim, crnim i zarđalim dnom koje, kada bi fenjeri odozgo pali, čisto bi probili trpezu. Ispod hladnjaka ležali su izvaljeni na jastucima ili sedlima. Dole ukraj zida bili su prekrštenih nogu i u red poređani svirači, zurlaši, bubnjari, a sproću njih, ovamo do kućnog zida, klečale su žene, već zasićene jelom i pićem.

Kada Sofku ugledaše gde k njima dolazi, svi, i najpijaniji, kao zastidevši se, zadržaše čaše u ruci, a žene poustajaše uplašene. Ali ona vide kako se Marko brzo diže i, da bi je sprečio da ovamo, k njima, pod hladnjak ne ulazi, potrča k njoj. Videlo se kako mu se od straha kolena u čizmama klate, kako mu se pojasi usled sedenja zbrčkali, te mu cela prsa, trbuh izišao. I zaprepašćeno i uplašeno, da niko ne čuje, čisto poče da potiskuje uzdignutim rukama:

- Ne, kćeri, ne, Sofke. Ne ovamo. Prosti su, pijani su.

- Ako, ako, tato!

- Ne, ne... šta ćeš ti? Nemoj ti ovamo. Nisi ti za ovamo...

Ali Sofka ne dade.

- Hoću, hoću tamo... Zašto? Hoću ja! - I sva srećna, jer zna koliko ga time iznenađuje, smešeći se, poče da mu se unosi u lice.

- Hoćeš i voliš? - Marko poče da se nadnosi nad nju i da razrogačuje oči, upinjući se da iz Sofkina lica dozna, uveri se, da li je to uistini: da ona njega, njegove, voli i zato sada hoće i ona da je sa njima, a da to nije tek reda radi.

Sofka vide to i da bi ga odjednom presekla, sasvim razuverila, kao uvređena tom njegovom sumnjom, poče čisto plačno da ga kori:

- Zašto, tato, za kakvu me ti držiš? Zar da ne volim, zar bih ja ovamo i dolazila i udala se?

- Ne, kćeri! - I sasvim uveren da ih zaista ona voli, od neizmerne radosti, Marko se okrenu njima tamo, za trpezom, svima, a najviše najstarijem u čelu sofre, starom i gotovo slepom deda-Mitru:

- Deda-Mitre, i vi svi, bre, spremajte dar, jer evo snaška "vašega bate" ide da vas dvori!

Svi oni na to, što eto ona, Sofka, kao svaka seljanka, dolazi da ih dvori, od radosti, sreće, podignuvši se, čisto ničke klanjajući se ispred nje, dočekaše je. Žene, sve zaradovane, i tim Sofkinim dolaskom sasvim oslobođene, počeše da se okupljaju oko nje. Počeše da joj pomažu u "dvorenju" koje se sastojalo u tome da svakoga, pre no što mu pruži čašu, bukliju, poljubi u ruku, zatim da, stojeći ispred njega, čeka dok popije, i pošto ga ponova poljubi u ruku, uzima od njega da nasluži drugom. Dvoreći sve i ljubeći u ruku, Sofka je osećala kako joj usta dodiruju njine tvrde, čvornovate ruke; kako je njini brkovi, brade, kose, dodiruju po licu, i kako je kroz njene šalvare, jeleke od svile čisto bodu krute, dlakaste haljine njine. Žene, sasvim oslobođene, počeše Sofku iz početka bojažljivo, posle sasvim slobodno gladiti rukama po plećima, ramenima i njenim razvijenim kukovima, naslađujući se njinom oblinom...

XXII

A sama je bila kriva. Znala je da ne treba. Ali se posle sama kao zagrejala, zaboravila, jer, izmešana s njima, jednako dvoreći ih, osećala je: kako oni, zbog toga njenog silaženja međ njih, izjednačavanja sebe sa njima i tim oturivanjem svega što je imala hadžiskoga, varoškoga, bivaju sve slobodniji, srećniji. Ne znaju šta će od sreće. Onako stari, padaju pred njom i kao deca zahvaljuju joj na tom njenom silasku međ njih. Ispijaju iz njenih ruku najveće bokale naiskap. Sada su svi svoji. Svi su jednaki i onda mogu, kako oni znaju, da se vesele...

Zato su posle, ne strepeći da će to kome biti dosadno, jednako zahtevali od Cigana da im sviraju i pevaju jednu istu njihovu pesmu:

 

Slavuj pile, more, ne poj rano,

Ne budi mi, more, gospodara!

Oh, ne poj rano!

 

I samo to, ništa više. Ali zato je onda to bilo tako silno; tako jako pištala, sekla zurla, bio bubanj, da su se sveće gasile, a oni, ne znajući šta će od besa, noževima i jataganima iz silava bacali se na Cigane i sekli im bubnjeve. Žene su bežale od njih a sve se oko nje, Sofke, i kao iza nje krile, sklanjale, znajući da niko ne sme ovamo da se baci. Svekar joj, Marko, nikako kao ne mogući da veruje da je zaista ona, Sofka, sada srećna, nije mogao da je se nagleda, kako ona zajapurena a predano, od srca, svakoga od njih dvori i slobodno se, bez stida, kao kod svoje kuće, kreće. Pušta da joj se pri sagibanju sve, i pleća, i kukovi, ocrtavaju, da joj se teška kosa u gustim kurjucima na vratu zavaljuje, te da se ispod njih sasvim jasno pomalja svež i ružičast, kao naliven vrat. A taj njen vrat njega, Marka, čisto u teme, u mozak bije i seče. I ne mogući više izdržati da je gleda kako dvori, sve služi, i da se ne bi umorila, posadi je do sebe. Sofka, sedeći do njega, sasvim se oslanjajući laktom o njegovo koleno, ne dade da se primeti kako se umorila, već, na zavist svima, a u najveću počast njemu, svome svekru, tati, poče samo njega da dvori. Oslanjajući se o njegovo koleno izdizala se da bi onom drugom rukom, zanoseći je oko njega i kao obgrljavajući ga, mogla do samih mu usta čašu prinositi. To je dočekivano od svih krikom i urnebesom. Cigani do neba izvijali su zurlama. Marko im je bacao čitavu kesu novaca. Odjednom on đipi i pozva je:

- Sofke, čedo, hajde...

Nije znala kuda će s njom, ali ipak pođe. Vide kako on ispred nje, čisto se poturajući, ide, a ispod temena beli se njegov kratak, širok vrat. Ali kada vide kako se on uputi pravo njenom sopčetu, ona se sa osmehom doseti šta hoće. Sigurno će opet iz onih sanduka, gde su novci, kakav dar, kakva niza dukata. Zato Sofka, ne žureći se, pusti Marka ispred sebe. Prolazeći pored kujne ču kako i odande takođe dopire graja, sigurno od slugu. A pored toga, mada su ga ostale sluge uplašeno zadržavale, zaustavljale, ispade pred nju Arsa.

- Snaške, i ja sam, i ja sam...

I dalje nije mogao. A ona je znala šta on hoće sa tim. Hoće sigurno da joj da na znanje, da ona zna za njega, kako je on, njihov sluga, Arsa. Sofka smejući se, blago ga predusrete.

- Znam, znam, Arso.

I u tom stiže u sopče s Markom. Vide kako on iza vrata, gde je bio mrak, i gde su im stajali oni sanduci, ne rukama ili ključem, već teškom i okovanom potpeticom od čizme, sa mamuzom, gazi i skida katanac. Od besa, što ne može odmah da se katanac otkine, on ga izbi čizmom, zajedno sa bravom. I Sofka vide kako on, kad je oseti do sebe, i to ovako nasamo, u uglu sobe a još opkoljenu onim poređanim i naslaganim darovima, osobito uvijenom uza zid bračnom posteljom, sa onim crvenim, širokim jorganom, jastucima, čistim, belim, mirišljavim, ne može oči od nje da odvoji. Pokazujući na sanduk sa razbijenom bravom jedva govori:

- Eto, evo, sve, kćeri, sve je tvoje. Otvori, i uzmi. I sve... Ti ćeš od njega ključ imati. Ti šta hoćeš, kome hoćeš, kako hoćeš, čuvaj, daj, rasipaj... Sve je tvoje.

- Znam, znam, tato.

- Ali jedno samo, Sofke, Sofke.

I Sofka oseti neki njegov drugi glas, u kome nije bilo: ni "kćeri", ni "čedo", već samo: Sofke. I to tako strasno, ludo, da se Sofkin vrat, vratne žile od takvoga njegovoga glasa ukočiše i sva ona poče da trne. I zaista to bi, jer on, nadnoseći se nad nju, poče strašno da drhti i da muca:

- Sofke, Sofke, samo jedno. Istinu samo.

I da bi je bolje u oči gledao, i što jasnije iz njih video da li će mu istinu kazati, uhvati je za rame. Ruka mu vrela utonu u njeno meko i oblo rame. I gušeći se, poče da je moli:

- Kaži, kaži... Nije istina, nije istina da zaista, istinski, ti voliš sve nas.

I nju obuze neka vrsta ludila, lude razdraženosti, gledajući toliku njegovu ljubav. I ona, iz sažaljenja, da ga umiri, uteši, jasno, raskalašno i kao predajući mu se, poče ga uveravati:

- Volim, volim, tato. Sve vas volim.

- Ama baš sve?

- Sve, kuću, tebe, a najviše tebe.

Ali tada klonu. Oseti kako iz one njegove ruke pojuri u nju i čisto je preseče tako jaka vrelina, i, sa njom, tako neko čudno, nikada dotada neosećano osećanje. Na užas oseti kako joj se ispod njegove ruke odjednom, silom, protiv njene volje, poče polovina da uvija, i prsa joj, kao živa, tako uzdrhtaše i poleteše. Ču samo kako Marko, čisto bežeći iz sobe od nje, tamo međ svojima, sa nekom strašnom nasladom, slutnjom, nadom, kao lud viče i zapoveda:

- Kapiju bre zatvarajte, kapiju zamandaljujte, da niko, niko... Ah! Ah!

XXIII

I posle nastade najgore, najcrnje. Kako prve noći uđoše u onu veliku sobu koja je svojom veličinom polovila kuću, nikako se više otuda nije izlazilo. Cigani se ređali. Morali jedni druge da odmenjuju. A "slatka" velika večera nikako da počne. Jednako su goreli i treštali ognjevi po kujni, ispred kuće i oko kuće, i čak ovamo oko štala gde je bila stoka i sa njom sasvim stari, babe i starci, koji nisu mogli da izdržavaju. Cele noći videlo se kako na te ognjeve padaju užeženi "vršnici", zaklapajući okrugle tepsije sa napečenim pitama i raznim pečenjima. Sve su to bili "darovi" koje otuda, sobom, iz sela, svaka kuća ponela, da sada na toj slatkoj večeri prikažu. Piće se jednako u velikim kotlovima iz podruma dovlačilo i tu u kujni do zidova ređalo, ostavljalo, da bi bilo na domaku ruke, da se ne bi svaki čas u podrum silazilo. Tako su onda iz njih mogle i žene koje su bile oko tih svojih peciva, krišom, koliko su htele, da piju. I zato je svuda oko tih ognjeva čija je svetlost osobito noću toliko bleštala, da se i sam krov kućni prozirao, jednako bila graja, smeh, kikot i sve je bešnje, silnije bivalo. I sve to, ta tolika svetlost, sa tolikim ognjevima, praskanjem, bleštanjem poče da je plaši. Kao da pod nogama ne oseća zemlju, odozgo nije zaklopljena kućnim krovom, dimnjakom, već kao da se sve to oko nje, zajedno s njom, kreće, ide, i sve veće biva. I još kada su počeli da pozivaju starce koji su tamo iza kuće, poređani uza zidove, ležali, odmarali se, da dođu ovamo u veliku sobu, za sofru, Sofki se učinilo da ih ne zovu što bez njihovih zdravica i blagoslova ne mogu oni da otpočnu tu njihovu slatku, veliku večeru - zar je njima sada do jela! - nego, kao da se ne može bez njih, tih staraca, bez njina prisustva i odobrenja, otpočeti ono što oni misle sa njom da rade. I zato onda onoliki urnebes, graja, krici od veselja, kad i starci počeše da dolaze. Ulazili su u kolijama, pogureni, polako, sitna, duga, zborana lica. Ne mogući posle spavanja da se sasvim umiju, brisali se peškirima. Sofka ih je tamo za sofrom dočekivala, ljubila u ruku i dvorila sa velikom čašom, koju su oni morali, pre no što u čelo sofre zasednu, svi naiskap da ispiju. Iz kujne već se unose ti "darovi", te njine pečene pite, pečenja, gibanice, od kojih je silna mast curila. Pri unošenju svakog tog dara, na sav bi se glas kazivalo čiji je, od koga:

- Ovo je od deda-Mitrinih!... Ovo od ujka-Stošinih!... Ovo od baba-Staninih, tetka-Magdinih...

A međutim sve se više i kujna, s onom silnom vatrom, vrelinom, i njina ovamo velika soba spajala, sjedinjavala, i svi oni sve više bivali razgolićeni, sve su više haljine od sebe odbacivali. Kod žena već su se sasvim pomaljali iznad sukanja i futa trbusi, nadmeni od mnogog jela i pića; videla se njina poluotvorena prsa, kod neke sparuškana, a kod nekih još sveža, jedra, strasna. A kod sviju njih goli, oznojeni vratovi i podvaljci bili su obojeni raznim bojama od šamija i šalova, te su zbog toga još čudnije izgledale. Muški opet bili su sve razuzdaniji. Svi odavno bez silava, pojaseva i čizama, i golih, kosmatih prsiju, i izuvenih nogu. I što se više pilo, nazdravljalo, i tamo u kujni, oko kuće, i ovamo, u sobi, za trpezom, sve više su se međ sobom mešali, kao sjedinjavali. Nije se biralo ko će gde da sedne, gde da se izvali. Ni muž kod svoje žene, ni žena kod svoga muža, nego gde se našlo, gde se moglo. Ne osećali se bolovi od susednih laktova u prsima, od tuđih, ne muževljevih kolena međ skutovima. I sa užasom Sofka je gledala kako je sve to počelo da postaje, da se stapa u jedno. Svi muški pretvaraju se u jednog muškog, sve ženske takođe opet u jednu opštu žensku. Ni staro, ni mlado, žena, snaja, strina, ujna ili kakav rod. Samo se znalo za muško i za žensko, i onda jedna mešavina: stiskanje, štipanje, jurenje oko kuće i krkljanje. Toliko je to išlo da je ona mala, pitoma Milenija, sigurno ne mogući više da izdrži tamo po dvorištu i po kutovima najezdu tolikih njih, koji su je jurili, pobegla otuda ovamo i počela da se krije oko Sofke i trpeze. A bila je sva izlomljena, izujedana, a opet sva srećna i obamrla od silne naslade. I javno, na sav glas, sklanjajući se iza Sofke, gotovo luda od sreće, cerekala se i molila Sofku:

- Ne daj me, snaškice! Ne daj me, slatka bila. Ne daj me, jer ovi me naši svu... - i pokazivala je na gotovo gola prsa i izgužvane fute i jeleke.

A na to niko da se postideo, pocrveneo, već su joj se svi smejali, osobito žene i to stare, sasvim u godinama, jer ona je bila najmlađa međ njima, pa zato sada mora najviše od muških i da "pati". Čisto razdragano, kao sećajući se kad su one bile tako najmlađe u familiji, pa tako na ovim veseljima, svadbama bivale od svih muških najviše jurene, milovane i ljubljene, na sav glas razdragano, dirale su Mileniju:

- A Milenijo! Ah ti, mori, maznušo! Ti bajagi nećeš! Ti li?

A to je počelo Sofku da užasava, puni jezom i strahom, jer joj tada bi sasvim jasno da je ova svadba, ova njihova slatka večera u noći, i ono jednako traženje da je tamo kapija što više zatvorena, što jače zamandaljena, da bi oni ovamo bili odvojeniji, skriveniji - sve to kao neki njihov određeni, odavno očekivani dan i vreme. Pa ne samo da im je ovo sada kao prvi put što se tako izopijali i sasvim zaboravili, nego da je to njihov običaj na ovim njihovim svadbama. U tome se i sastojala njihova veselja. Jer, jednako odvojeni od kuća i rastureni sa stokom po planinama, pašnjacima, te njihove svadbe bili su jedini dani kad su se sastajali, viđali jedno drugo, pa čak i svoje žene. I onda, dobro nahranjeni, a već isuviše od silnih toliko uzdržavanih, radom ubijanih strasti, čežnje, tada bi sasvim padali, sasvim se zaboravljali ne mogući ništa razabrati, ništa razlikovati, ni rod, doba, godine. Otuda onda one neverovatne priče, glasovi o njima, "seljacima". Sofki tada bi jasno što nikad od Magde nije čula kakvu dobru reč o tamo njenim sinovima, snajama na selu; pa ona Magdina večita uzrečica, kada bi je pitali za te seljake: "More, manite ih, seljaci, šta drugo oni znaju". I onda ono, u šta Sofka dotada nije mogla da veruje, ona priča o njihovom čuvenom čivčiji deda-Velji, za koga se pričalo da je sa svim snajama živeo. Tada Sofki bi jasno ono silno rađanje dece, mada muževi veći deo života provedu na pečalbama, i ona onolika sličnost među njima. Svi, iz celoga sela, kao da su od jednoga oca, matere, od jedne kuće, a ne iz čitavoga kraja. I onda one jezovite priče, za koje se u varoši znalo, verovalo, ali se o njima ne vodilo računa: kako svi oni, seljaci, da bi što više radne snage imali, ženili svoje sinove još kao decu, uzimali za njih odrasle devojke, već, dosta u godinama, sposobne za svaki rad. I to se radi oduvek, s kolena na koleno. Niko to ne smatra za uvredu, greh; ni docnije, kada sinovi porastu. Ništa to nije. Imaće i oni, sinovi kad, imaće i oni svojih snaja...

I Sofka tada, na užas svoj, vide da je - ne čeka, ne da će možda to i s njom biti, nego da je to svršeno, to se već zna, jer eto počeše, kao čestitajući Marku, na Sofku padati masne zdravice, zadirkivanja i smeh…

XXIV

Treći dan, utorak, a Marko nikako ne pušta. Sam odlazi i zatvara kapiju. Teško onom ko spomene, a kamoli da se usudi poći. Ali nije se moglo više. Počelo se već da izluđuje. Počeli da se međ sobom tuku i od besa sami sebi seku ruke, noge, tako da su morali, vučeni ženama, odlaziti kroz kapidžike, čak i preskačući preko zidova.

Marko opet da izludi. Jednako brani, ne da, a kad primeti da je ko umakao, on sluge da pobije.

Sofka, ogrnuta kolijom, ležala je. Nije mogla više da dvori, nudi. Od umora jedva je oči držala otvorene. Bila je sva vrela. A od straha, jeze, čisto je kao neko ludilo poduzimalo. Jer što su više gosti odlazili, ona i on, svekar, sve više su ostajali sami. I što je najgore, nije je bilo strah što ne zna šta će biti - znala je šta je čeka - nego stoga što sa sobom još nije bila načisto: šta će ona činiti, ako zaista svekar, Marko, na nju... Samo da nije ona Sofka, efendi-Mitina, ona bi već znala. Sigurno bi mogla da se otme od njega, i, makar sva izgrebana, sasvim gola, ona bi utekla. Ali šta će posle, kad je takvu vide na ulici, u čaršiji?... Jedva će se to dočekati, da joj se site. I zbog toga ne smejući, a ne znajući šta bi drugo, od straha, izvaljana do svekrovog mesta, uz trpezu, sva je cvokotala i grčila se. A najgore joj bi kada oseti kako u glasu Markovu - a on je tamo oko kuće vikao, psovao, pretio što su svi otišli, osobito što je otišao stari deda-Mitar, Arsa i Sveta, - u tom njegovom vajkanju, pretnji, zvuči i strah, strah što su ga ostavili samog. Jer da su i oni tu, pošto su i oni to isto radili sa svojim snajama, i on bi sada, sasvim lako, sa svojom... A ovako, ostavili ga samog, i to ovde, u varoši, gde to nije običaj, ne zna se za to, ne sme da bude...

Ču ga kako se ovamo k njoj vraća. Diše toliko da se Sofki učini kako se cela soba kreće. Ona, ne mogući da ustane, da ga kao što treba dočeka, poče se izvinjavati:

- Ne mogu, tato, umorna sam.

- Sedi, sedi, čedo!

I sede do nje, ali podalje. To Sofku još više uplaši, jer vide kako ne može da sedi, kako prekrštenih nogu i sa podbočenim rukama o kolena sav se nija i gleda oštro ispred sebe, gleda u trpezu, nedignutu, u proliveno vino, razbacane kosti, rasuto jelo, komade hleba, izgužvane pokrovce, razbacane presavijene jastuke.

A tamo do vrata, u kujni, Cigani, mrtvi umorni, jedva drže zurle i dremaju. Napolju opet poče po treći put mrak da silazi, i sve ovo kao da se smiriva, malaksava. I samo kamenje po dvorištu, vađeno konjskim kopitama, više ne prska i ne tandrče, već kako koji i gde u rupu zapao, tako zastao i, uglavljen, kao da se odmara. Momci, bunovni, neispavani, umivaju se na bunaru i pljuskaju. Dole iz štale samo se čuje kako šušti čupana u naramcima slama i seno i kako nošena sitno pada i veje putem. U kujni, sve kao svršeno, i mirno, tiho. I to tako strašno tiho i grubo. Veliki oganj, kao svršivši svoj posao, sve više je trnuo i pepelom se pokrivao. Jedino što se čuje hod po kujni, kloparanje papuča aščike i njen tihi šapat sa svekrvom. A baš taj šapat njega, Marka, toliko prenerazi.

- Sviri! - poskoči on uplašeno i viknu tako silno da cela kuća pretrnu.

I sama Sofka, zaboravivši se, podiže se i poče ga zaustavljati:

- Ne, tato, Ne, tato.

Ali on je ne pogleda. Preko sofre, u korak je preskočivši, pođe ka kujni, sviračima. Utom svirač, držeći u jednoj ruci tromo grnetu, a drugom pritiskujući raspasan mintan, presavi se pred Markom i sanjivo, malaksalo, ali odlučno poče:

- Marko - ali se brzo trže i popravi - gazda- -Marko - ako smo i Cigani, i mi duše imamo. Ne može se više. Ne može, i sam vidiš.

Marko, mesto da ga, kao drugi put, na takav odgovor udari, izbije, otera, čisto kao da ga poče moliti:

- Znam, vidim... Vidim, ali hoću, hoću, hoću! - I osećajući neku nasladu u tom "hoću", nadnese se nad Ciganina dižući ruke kojima bi ga smoždio, samo da se ovaj opet usprotivi.

Opet poče svirka. Istina, umorna, upinjući se, ali opet sa hukom i toplo. Opet poče kroz noć da treperi grneta. A tu svirku, huku, on, Marko, kao da je jedva čekao. Jer, na iznenađenje Sofkino, ne vrati se ovamo k njoj, nego ode pravo, ka prozoru sobnom. I tamo, sproću nje, u kutu, gde je bio potpun mrak, čisto se skljoka. Sofka pretrnu, jer vide da je već došlo ono: da će joj sigurno sad ispovediti ljubav svoju. Zato je tamo u kut pao, da je u mraku, da se ne bi video kakav izgleda, kada joj počne o tome govoriti, a zato i traži da sada svirači sviraju, da od njine huke i larme aščika i svekrva ne bi čule njegovu ispovest.

I ko zna, sigurno bi to bilo, da se utom ne pojavi aščika. A po njenom licu, držanju, videlo se da se dugo i dugo rešavala, da je tek posle mnogog navaljivanja, molbe a možda čak i plača od strane svekrve, pristala da ovamo uđe. I videlo se da je zato tako ljuta, i na samu sebe, što eto mora čak i to da radi. A najviše je bila ljuta na njega, svekra, samog Marka. Ako baš oni, njegovi seljaci, to ne znaju, a ono bar on, koji je gazda, već toliko je u varoši, bar on treba da zna kakav je ovde red: da je već jednom vreme da mladenci idu u svoju sobu. I zato ona čim uđe čisto viknu:

- Hajde - Nemajući kad da čeka, stade do vrata žureći ih, i Marka i samu nju. - Hajde hajde, de!

Sofka vide kako on otuda, iz ugla sobe, na ono njeno prvo "hajde" plećima polete napred, da i nju kao i svakoga otera, ali se seti da ona nije neka njegova seljanka, pa da može raditi sa njome šta hoće, već da je varošanka. A najviše ga porazi kad spazi aščikinu golu ruku, podbočenu o kuk, sa zavrnutom košuljom, i to čistom, belom, te po tome on poznade da nije prala sudove, nego da je sada sigurno razastrla postelju mladencima.

- Hajde, hajde, svekre! dosta je, vreme je... - ohrabrenije na to njegovo ćutanje poče aščika da žuri.

A Sofka je znala kuda je poziva, šta znači to njeno "hajde", kuda je vodi, u kakav ponor... Vide kako joj aščika strogim pogledom poče da daje znak, da bar ona, Sofka, ne bude luda, bar ona zna šta sada treba da se radi i onda neka se sama diže, odlazi, kada on, svekar, seljak, ne zna i neće da zna... Sofka cvokoćući i skupljajući odelo oko sebe, mada je bila dobro obučena, diže se i pođe.

- Zbogom, tato! - priđe i poljubi ga u ruku. Oseti kako su mu ruke, prsti, sasvim hladni i teški. Izlazeći i prolazeći kujnu, ču ona za sobom aščikin još strožiji glas ovim Ciganima u kujni:

- Hajde i vi, bre...

I vide kako Cigani, srećni, vukući u brzini kolije i gunjeve po zemlji, projuriše pored nje i izgubiše se trčeći ka kapiji. Ali u tom ču se strašan Markov glas, koji se beše ustremio na aščiku:

- Đid ti! Šta ti?

Ali aščika kao da je bila spremna na to, jer ču se kako ga utišava:

- De, de... gazda-Marko, znam ja...

- Šta ti znaš suruntijo varoška, šta ti, varoška!...

- Ako, ako, Marko. Sve ako, samo ti legni, ispavaj se.

Ali na to, kao odgovor, ču se samo lomljenje sigurno trpeze, prozora. I to tako strašno, da aščika, unezverena, izlete sa zaprepašćenim uzvikom "kuku", koje bi ugušeno još jačim prskanjem prozora, ne samo stakla nego i ćerčiva, gaženjem sudova po trpezi, a sve to praćeno njegovim gotovo ludim glasovima, rečima, psovkom, krkljanjem, koje je za svakoga bilo nerazumljivo, ali za Sofku ovamo, u sobici, koja beše od straha pala u postelju i pokrila se jorganom, sasvim jasno, razumljivo...

- Ah, ah, psu bre, krvniče bre, stari deda-Mitre! Ah, majko, ah, kurvo! Ah otac, ah, proklet... Ah! Zar vi, bre...

A Sofka je znala da to znači: Zar vama sve dopušteno, vi sve činiste što htedoste; svoje sinove ženiste i izabraste snaje ne za njih već za sebe! - Eto i sam on, i njega je otac mladog ženio, pa ne možda, nego sigurno je ova njegova žena, sada svekrva, prvo sa ocem njegovim, svojim svekrom, živela! I ovaj sada njegov sin nije njegov sin, nego valjda brat. I svi oni, svi, kako su hteli, onako, kako su njihovi ocevi sa njinim ženama, tako i oni sa ženama svojih sinova. A sada, samo njemu se ne da, samo on to ne sme!...

I ko zna dokle bi i kako - da se ne ču gde aščika u kujni svekrvi poče uplašeno govoriti:

- Snaške, ja više k njemu ne smem. Ti, ako hoćeš, idi, umiri ga, da legne, zaspi, da mladenci mogu... - Ako ne, ja ne mogu ništa više.

- Idem! - tako grobno ču se kako svekrva ubijeno i rešeno odgovori. I zaista, na iznenađenje i užas svih, ona uđe tamo k njemu.

Šta je tamo međ njima nastalo, kakav razgovor, nije se moglo čuti. Samo je Sofka ovamo, po Markovom iskrivljenom glasu, šištavom, šupljem, zapenušanom od besa, valjda i pene koja mu je bila iz usta, bila sigurna u to: da on sada svoju ženu muči, ispituje, da mu ona prizna kako je zaista živela sa svojim svekrom, njegovim ocem, dok je on bio mali, dečko. I Sofka je osećala da od toga njenog priznanja - i to ne da ona kaže, potvrdi, nego da on to samo oseti u njenom glasu, zabuni, u kakvom uskliku - zavisi sve. To mu sada treba, da bi mu to bio izgovor, da bi onda i on, kao uinat, kao sveteći se njoj, ženi, i svome pokojnom ocu, odmah ovamo kod nje, Sofke... A da je toga bilo, toga navaljivanja, mučenja, da mu ona prizna, videlo se i po tome što otuda počeše da dopiru zaprepašćeni uzvici, krici svekrvini:

- Čoveče!... Čoveče! Ćuti, ubiće te Gospod!... Kuku! Zar svekar...! Zini, zemljo, da svi propadnemo! Kuku, šta doživeh! Kuku! Gospode bože, Gospode!

Nato ču jedno strašno:

- Ja sam tvoj Gospod!

I tup, jak udarac. Onda malaksao, obeznanjen, pisak svekrvin.

Arsa, koji je pored svega straha ipak tamo virio i pazio, ču se kako viknu:

- Ubi gazda gazdaricu!!!

Sofka, ovamo u postelji, gotovo se obeznani, jer oseti da se nema više kuda, nema nade, spasa. Krv će leći, sve će pobiti, a onda će morati biti njegova... Ali je brzo osvesti i skameni šum ispred njene sobe. Do sobnoga praga čula je kako se nešto valja, krklja. I zaista on je, on! I to ne što je slučajno pošao, pa se spotakao pored njene sobe, nego se namerno ovamo uputio, ali osećajući šta čini, sigurno od užasa sam nije mogao dalje. Više nije imao snage da pređe prag i uđe ovamo, kod nje, već tu pao. A otuda, iz one velike sobe, gde je svekrva sa okrvavljenom glavom ničice ležala, jednako se čulo njeno cviljenje, i to ne jako, nego tiho, bez nade, ubijeno:

- Kuku! Kuku! Lele, majčice moja! Lele slatka kućo moja!

Ali to za njega ovamo, pred vratima, do samih Sofkinih nogu, više ništa nije bilo. Između njega i tamo te sobe, kuće, ženinog cviljenja, izgleda, da je sve bilo svršeno i propalo: ceo život, detinjstvo, otac, mati, naročito prokleti otac. Kosti mu se u zemlji prevrtale, što ga, po običaju, mladog, još kao dete, oženio, kada ništa nije mogao znati, kao što nikada više neće ništa ni doznati ni osetiti! Jer evo, krkljajući i ležeći na pragu njene sobe, boreći se sa sobom, on kroz prste ruke, što mu je klempavo visila više glave i bila naslonjena na prag, kroz taj prag, kroz pukotine, kroz zemlju osećao je otuda iz sobe miris Sofkin tamo u postelji. Osećao čisto kako joj srce bije, kako njena kosa, razastrta u postelji, i sigurno opkoljavajući i obavijajući celo njeno telo, miriše, miriše...

I Sofka ču kako on krklja i valja se, upinje, napreže, da bar glavom, ramenima gurne u vrata, otvori ih i uđe k njoj. Ali ne može. Pada. Ruke, laktovi i kolena ga izdaju, jer ga ono ženino cviljenje kao neko uže oko vrata steže, ne da mu i ne pušta ga da se digne, pređe prag. A međutim, da se opet vrati, tamo, kod žene, u onu sobu, kuću, ne može - svršeno je! A to njeno cviljenje, a baš stoga što nije silno, ne priziva u pomoć, već tiho, ubijeno, bez nade, baš zbog toga ono mu sve jasnije dopire do ušiju. Izgleda da mu tavanice, grede i crepovi i sva kuća sa tim njenim cviljenjem pada na glavu i bije ga u teme, u mozak. I jedva, pomoću laktova i kolena, uspe nekako da se od sebe otrgne, oslobodi i posrćući pođe u dvorište.

- Arso, pojas i silav!

Jedva što promuca i dovuče se do direka kućnog i poče se uz njega leđima, glavom uzdizati, naslanjati, da ne padne, čekajući da ga Arsa opaše.

Arsa dotrča. Poče ga opasivati, ali s mukom, jer ceo njegov donji deo tela, kukovi, klatili su mu se i drhtali. Sva mu je utroba jednako krčala i kao da se kidala, pa se sve to srozavalo u pojas. On sam ništa nije video sem sluge Arse ispred sebe. Videlo se samo kako se, da ne bi pao, upinje i glavom i temenom da se održi uz direk, a jedva drži uzdignute ruke, da bi ga Arsa što jače stegao, opasao. Posle jedva promuca:

- Alata!

Arsa mu poče silav opasivati. On to nije ni osećao, sav je trnuo osluškujući, da li se ne čuje što iz onoga sopčeta gde je Sofka i odakle se videlo kako još prska sveća. Srećom ništa se nije čulo, ni Sofkin plač, jaukanje. Međutim, iz one druge sobe jednako je dopiralo ono svekrvino cviljenje, da mu se činilo da joj se, otkako ju je udario i otkada ona već cvili, sigurno već cela prednja strana lica onako u krvi izgubila u zemlji. A noć je bila jednako mračna, i dvorište, kaldrma skamenjena. Jedino iz onog tamo kuta u dnu dvorišta, gde se slivala i skupljala nečistoća, zaudaralo je na đubre, na trulež. On sve jače i jače poče da udiše taj trulež. I to ga poče kao osvešćivati. Seti se svega. Poslednji put zadrhta i iznenada, silno, jako, poteže rukom za nož iz silava. Ali zastade, jer vide da će ga opaziti Arsa, koji mu se približavaše dovodeći alata. I da se ne bi ovaj dosetio, Marko tom podignutom rukom za nož na sebe, na svoja prsa, srce, samo što poče da briše čelo. Opet ga obuze strah, opet malaksa, oseti neko krkljanje, tupo, teško, kao neko davljenje samoga sebe... Sam je Arsa morao u uzengije da mu umeće noge, jer se on jedva držao o jabuku na sedlu. Ali iznenadnom snagom odjednom skoči, usede u sedlo i nožem alata ostrag po sapima šinu. Šiknu krv. Alat, blešteći se u mraku, propinjući se i razrivajući kaldrmu, odjuri sa njime. Sofke ču kako Arsa polete u kujnu i tamo ka svekrvi viknu:

- Ode gazda i poseče alata!

XXV

Posle uveli mladoženju kod nje. Ali je Sofka već bila u tolikoj vatri da nije ništa za sebe znala. Jedva se ujutru razabra. Tek što je svitalo. Velika lojana sveća u čiraku, više njene glave, dogorela je do drške čiraka i rascvetana gasila se šireći zadah. A on, mladoženja, do njenih nogu, gotovo na golom podu, spavao je.

Kako ga uveli, tako i zaspao. Spavao je mirno, duboko, sa ispruženim rukama i zgrčenim kolenima. I videlo se kako je, bojeći se, ako zaspi, da slučajno svoju glavu ne nasloni na jorgan kojim je Sofka bila pokrivena i time ga uprlja, povredi, pažljivo bio savio kraj i odgurnuo od sebe.

Kroz prozor već se čekrk na bunaru crneo kao i okolni zidovi. Dole iz štale čulo se šuštanje i već ponovo preživanje stoke, a iz same kuće ništa. Sve je bilo mrtvo.

A Sofka, da bi sad, kad svane, kad aščika uđe, zatekla sve kao što je red, običaj, kako brak zahteva, morala sama mladoženju da diže, raspasava. Nije mogao da se probudi, toliko je bio klonuo i duboko spavao. Sama ga je raspasala, svukla i gotovo unela u svoju postelju, i pokrivajući i sebe i njega onim velikim venčanim jorganom, čekala da sasvim svane. Osećala je kako je dodiruju i bockaju po vratu i po obrazima dlake od muževljeve glave, koja je, kao u svakog deteta, bila kratko ošišana i skoro oprana, i mirisala na toplu vodu i sapun.

Sofka se ne diže iz postelje. Groznica je uhvati. Danju ništa za sebe ne bi znala. Noću bi se rasvešćivala. Videla bi kako joj više postelje, u strani, gori jednako sveća u onom poprskanom čiraku, do sveće stoji tepsija sa jelom, pićem, što bi svekrva danju, dok bi ona bila u zanosu, donosila, jer od stida, zbog onolikog pokora, preplašena, nije smela ni Sofkin pogled da sačeka a kamoli s njom da razgovara. Na kraju postelje, ispod njenih nogu, na goloj asuri, uvek bi ležao Tomča, muž joj, upola svučen, savijen i zaspao. Sofka bi se dizala. S mukom bi raspremala postelju. Zatim bi uzimala muža k sebi, jer nije htela da time, odbijajući muža, traži za sebe kao neku poštedu, pošto nije htela dopustiti da je iko više štedi i žali. Jer, kada se već ovoliko prepatilo, onda bar neka bude potpuna patnja i muka!

I zato bi zaspalog Tomču, plačući, grlila, ljubila. Potom, sva uzrujana i gotovo polusvesna, dizala bi se, izlazila, išla iza kuće u dvorište, u pustu nemu noć, ograđenu zidovima. Sluga, Arsa, kao čuvajući je, klečeći u kakvom kutu, uvek bi se ispred nje pojavljivao, da joj se time kao stavi na uslugu. Ali ona ne samo što mu nije ništa naređivala, nego, kao da ga nije ni poznavala, tako bi ga gledala nekim razbludnim, pomućenim pogledom, od čega bi se Arsi čisto kosa dizala i koža od kičme po leđima ježila. Držeći raspasane šalvare, sa ulepljenom i razastrtom kosom oko slepoočnica i vrata, sa košuljom, koja je bila toliko razgrnuta, da su joj bleštala vrela prsa, išla bi po dvorištu. Posle bi se opet vraćala natrag u svoju sobu, opet legala u postelju, opet, plačući, grlila i ljubila muža i molila boga da bar jednako ovo ovako traje: ovako noć i ona, ovako usamljena.

I cele bi noći tako, dok ne bi izjutra, savladana i izmučena, pala, u dubok grozničav san, te bi se i sutra ceo dan gubila u vatri i zanosu. I naposletku, začudo, ta njena groznica, bolest, dobro joj dođe, osobito što se, zbog toga, izbegoše svi oni običaji posle svadbe, prve bračne noći: ono viđenje, čašćenje i dolazak žena, komšiluka, rodbine, među kojima bi ona morala da se pokazuje vesela, zdrava...

XXVI

Jedva, ne sebe radi, koliko njih, kuće radi, a osobito da svekrvu umiri i oslobodi, poče se pridizati. Istina, nikako sasvim zdrava, tek ako bi se oko ručka pojavila i izišla iz svoje sobe. Sva oronula, povezane glave, i sa otomboljenim, kao na plač, vrelim, uzdrhtalim ustima i podbulim očima. Ali to je kod nje već bio onaj utišan, unutrašnji, staložen i mlak plač koji ponekad tako godi.

I svakog dana bivala je sve kao zdravija, stišanija. Od njenih, naročito otac i mati, kao osećajući svoju krivicu, nisu nikako ni dolazili. A onu njenu bolest, groznicu posle venčanja, oni, kao i ostali svet, nisu smatrali za bogzna šta. To je obična stvar. Zato je, sasvim odvojena i ostavljena samoj sebi, osećala kako se s dana u dan smiruje. Poče da ide po kući, čak i da radi. Poče da se oblači, pa i kiti i nosi cveće i opet poče svekrvu i celu kuću da zasenjuje i ispunjava onom svojom lepotom i raskošnošću, sada još većom. Kao kod svoje kuće, ovlaš, ne sasvim obučena, neutegnuta, njena se razvijena polovina i bedra još više isticala. Sama joj se svekrva, gledajući je, njome topila i naslađivala. Koliko puta, kada bi Sofka klečeći radila oko ognjišta - a tad bi se njena nagnuta pleća, ispala joj prsa i kosa zabačena iza potiljka toliko isticala - svekrva se, sedeći pored nje, ne bi mogla uzdržati, a da je rukom, a sve u strahu da je ne povredi, sama namešta i doteruje i čisto je gladi. A osobito bi joj oko kolena sklanjala šalvare, da joj se ne bi uprljale od pepela. Celog bi dana presedela u Sofkinoj sobi, i to u kutu, povučena, skupljena, gledajući kako Sofka rasprema, izvlači iz kovčega svoje haljine, razne jeleke, raskošne košulje, svilene marame.

Tako bi bilo ceo dan, a uveče legalo se rano. I onda je čovek mogao, onako sam, u dugoj noći, rahat da se nauzdiše, naodmara, pošto se znalo da će i sutra biti isto ovako.

I samo da nije bilo još i ono svekrovo, ono one noći, a, posle toga, ovo njegovo nikako nevraćanje kući niti javljanje o sebi, možda bi bilo sasvim dobro. Ali se i to svekrovo poče kao zaboravljati. Sofka ga poče u sebi izvinjavati. Pijan bio i, možda, svekrva i aščika nisu umele kako treba da mu objasne, i zato on nije davao da ona sa mladoženjom ode u svoju sobu, a ne što je on sam hteo nešto. Ali što se, otkada je otišao tamo u han, ovamo bar ne navrati, ne dođe, da se time, ne Sofki, kao izvini za sve što je onako pijan radio; nego da komšiluk, svet, osobito njene, oca, mater i rodbinu, uveri, kako ništa nije bilo!

Ali bi i to. Jednoga dana, pred mrak, dojuri konjanik seljak, planinac, dugih nogu, sa ašama na konju umesto uzengija i starim nekim, drvenim sedlom. Oko golog trbuha klatio mu se raspasan pojas a iza pojasa virio dug, crn revolver.

Kako sjaha, niti konja veza, niti se utegnu, dotera i zagleda kakav je, već brišući, otirući šakom znoj od dugačka vrata, uđe pravo k njima u kujnu. Sofka je bila ustala i zabacivši ruke u kojima je nešto držala, čekala ga je. Svekrva je, kao uvek, mirno i pribrano sedela iza Sofke gore, do samih vrata velike sobe. Sofka, iako je odavna slutila da, pored svega ovoga što je bilo, mora ipak još nešto crnje i gore dogoditi se, pretrnu od straha, jer ovaj seljak još s vrata poče da muca kroz suze, ne gledajući ni u Sofku, ni u svekrvu:

- Gazdarice, ete, poslali me da kažem da je gazda ubijen. Ubijen je gazda, gazdarice! - ponavljao je, jednako brišući znoj po koščatom licu i dugačkom vratu.

Sofka oseti kako joj kolena zaviše u stranu i kako joj oči kao neka munja opali. Vide kako iza nje svekrva, pošto se bila digla i zaprepašćena počela desnom rukom da se hvata za vrata od sobe, da bi se zadržala, videvši po licu seljakovom i njegovim očima da je istina što govori, prevrnu se u stranu i skljoka preko praga sobnog. U padu zabeliše joj se rukavi košulje od uzdignutih ruku i samo se ču kako jeknu:

- Nemojte me, bre, ljudi!

I Sofka oseti kako su te njene reči poslednje. Poslednji je to njen uzvik, poslednja njena odbrana: i od onog tamo ubice, Arnautina, i od ovoga glasnika, i od Sofke, i od celog sveta, čaršije, varoši, što za ovo kratko vreme toliko, na mah, kao podgovoreni od nekih, nagrnuše na nju, njenu kuću, te je eto sada sasvim uništiše...

Sofka, jedva držeći se na nogama, poče da muca i da pita glasnika:

- Kako? Gde?

- Ne znam, gazdarice. - Isto onako ukočeno stojeći, brišući znoj i suze, nastavljao je ovaj. - Tek pre dva dana, u samu večer, gotovo u noć, otuda, iz Arnautluka, donesoše ga u han ranjenog. Kuršum mu ostao u trbuhu. Istina, nije znao za sebe, ali je bio živ. Ponesosmo ga. I kad besmo u Korbevcu, gde ga unesosmo u sobu mehansku da se odmori, dok mi spremimo druge volove - jer konji idu brzo, i kola se truckaju... a ko je znao da hoće to da učini! - tu se on osvestio, i kada je video sam, silom pokidao pojaseve oko sebe, te se rana otvorila i krv bljunula, i on izdahnuo. I sad mene poslaše da dođem i javim da se spremite, i da ostanem ovde, i ako što treba da poslušam i nađem se.

Utom, kao bez duše, dotrča Arsa i, kad ču, on od straha sede na zemlju.

- A ti? A vi? - poče da viče na seljaka.

- Eh, bre Arso! - nastavi plačno sasvim razumevši te Arsine uzvike, prekore, kao: gde su oni, sluge i ostali seljaci, bili, i kako su to smeli da dopuste, da ga ne čuvaju, čak i da poginu za njega. - Zar smo znali, bre, Arso? Ali znaš ga ti: otkada se sa svadbe vrati, kao da nas je hteo da prevari, tako je bio mek. Nikom rđavu reč, ni "potamo se". I kada videsmo kako on sam duboko preko granice zalazi, počesmo za njim i mi, ali čim on opazi da ga izdaleka čuvamo i pratimo - umalo nas ne pobi. Otada niko nije smeo ni da mrdne za njim. I, sad... eto... tako!

Sofki po ovome bi jasno da se zbog nje, ako ne ubio, a ono navlaš išao u Arnautluk. I kad video da ga ovi nisu namesto ubili, on, da ne bi ipak ovamo kući, Sofki, živ došao, i morao u nju da gleda, da crveni, eto, kad ostao sam, raskidao veze, pojaseve oko sebe, te krv i utroba pokuljala.

Ne gledajući ni na svekrvu koja ostade preko praga ležeći, ni u seljaka koji je, onako ukočen stojeći nasred kujne, sekao celu kujnu i oštro se od tepsija i sahana, poređanih po polici ocrtavao - posrćući, s teškom glavom koju je osećala da već jedva nosi, ode i pade opet u ono svoje sopče koje joj se učini sad već toliko crno, toliko duboko kao kakav grob.

Ljudi, komšije i čaršija opet kuću ispuniše, opet kuća uzavre od sveta. Brzo tamo podigli svekrvu, polili je vodom i uneli u sobu.

Seljak je jednako onako ukočeno, visoko stajao napred u kujni i na iznenađenja, uzvike odgovarao jedno te isto:

- Eto tako... Gazda... Svrši se...

I kada poče padati noć, nastade još teže. Tada počeše i seljaci, rodbina iz Turske i okolnih sela, dolaziti, svi u trk, unezvereni. Neko peške, neko na konju, kolima, kako je kome bilo zgodno. I cele su noći dolazili i priticali gotovo svi oni sa svadbe, i još i drugi. I kako bi koji došao, ušao na kapiju, samo bi huknuo:

- Eh, bre, bato!

I ne bi ulazili u samu kuću, kujnu, sobu, već se skupljali oko kuće, iza kuće, i tamo klečeći uza zid ređali se, ponikli, zaprepašćeni i sa uvučenim rukama u pazuhe.

Arsa, što nikad dotada, opi se na mrtvo ime. Nije hteo više ništa da sluša. Samo, onako pijan, naglas je pretio Ahmetu, Arnautinu, za koga je tvrdo verovao da ga je ubio.

- Ah, Ahmete! Ah, crni sine! Ah, psu!... I govorim njemu: "Pusti me, gazdo, pusti, da ja Ahmetu stanem za vrat, da ja s njime svršim, da mu ja krv loknem!" a on "Sedi ti, Arso, kod kuće, idi u varoš i tamo čuvaj kuću, a dosta je krvi i glava!" A sad - eto kuća! - I pokazujući rukama na kuću, kao otkrivajući je, razgrađujući je, bacajući sa nje krov, dimnjak, nastavljao je: - A eto i tvoja glava! - I od besa, pića, udarajući se po glavi i vratu, zaždio bi on čak do kapije, da bi se isto tako opet otuda vratio, još jače, bešnje psujući tog Ahmeta, preteći mu, dok naposletku ne poče i samoga mrtvoga Marka, svog gazdu da grdi. - Tako mu i treba! Zar on, gazda moj, da dopusti da ga onaj i onakav pas ubije. E, ali ja, Arsa, ništa ne znam! Arsa lud, Arsa pust!... Kad govori Arsa, kad moli da ide i onom psu otkine glavče kao vrapcu, onda: "Nemoj, Arso, sedi kod kuće, Arso"... I Arsa sedi kod kuće, uz ognjište, ali zato tvoja glava i otide! I sad tako, eto! Ja, tako!

Na pitanja i prekore ostalih, kako treba da ide tamo, u kuću, da se nađe, posluša, naročito da je oko gazdarice, odgovarao je:

- Neka umre i ona! - I nije hteo da priviri, niti rukom štogod da pomogne, mada se bez njega nije moglo ništa. - Neću, bre, neću! - I baci im ključeve, da oni, kako znaju, idu, rade...

Ali kad se dockan u noć otvori širom i osvetli kapija, i na njoj se ukazaše glomazna rabadžiska kola koja su vukla dva jaka, stara i crna bivola, a kola su bila puna sveže i meke slame i povrh nje, u sredini, crnio se Marko mrtav, ispružen, ukočen i pokriven širokim gunjom, onda Arsa ne dade da ga iko drugi s kola skida. Sam ga ponese i osećajući ga na leđima, grleći mu oko svog vrata ispružena, ukočena i mrtva kolena, klecajući i spoturajući se, grcao je i plakao:

- Oh, bre, gazdo! Oh, bre, gazdo!

I mada su drugi pomagali, pridržavali Marka za ramena i glavu, koja mu se klimatala, Arsa je ipak toliko klecao i posrtao. Ipak izdrža. Sam ga unese, položi po podu, preko belog čaršava, i namesti mu glavu na jastuk. I kada mu poljubi skrštene ruke, one njegove kratke, debele ruke, od kojih je on toliko drhtao i imao celog života straha, izlete iz sobe i tamo u dvorištu pade kao neko dete, briznu u jak, grozničav plač. Otuda iz sobe odjednom oko osvetljenoga Marka razleže se takođe silan plač žena i njino naricanje. Osobito se isticalo naricanje seljanki, njegovih tetaka i strina. Ono njihovo prosto jednostavno naricanje, ali tako silno i jako da je izgledalo da se s tim plačem i sam krov i kuća diže.

- Lele, bato! Kuku, bato! Ko će bato da nas čuva i da brani, bato!

Od ljudi, kako bi koji dojurio s konjem, sišao, ulazio bi tamo kod njega u sobu i, zapalivši mu sveću i poljubivši ikonu na prsima i prekrštenim rukama, odmah bi se otuda tiho na prstima, gologlav vraćao i odlazio međ ostale, da oko kuće, naslonjen uza zid, kleči. A najviše ih je bilo iza kuće, do samih prozora velike sobe, jer tu su sasvim odvojeni od ovih varošana i od dolazećih i mogli slobodni, neopaženi, da hukću, ubijeni i zgrčeni:

- Oh, bre, bato!

Jer svi oni - mada im Marko, ili tek jedanput ili i nikako nije u kuću privirio, još manje koga pomagao, pošto je svaki od njih za sebe živeo, radio - ipak, dok je on bio živ, oni su se pod tom njegovom surovošću i strogošću osećali kao sklonjeni i sigurni. A sada, bez njega, došli kao obezglavljeni, jer nad sobom više nemaju onog koji im je svojim imenom davao silu, odbranu, bezbednost. Jer dovoljno je bilo reći: "Ovo je gazda-Markov stric, deda ili rod", pa da svaki, ma ko bio, komšije, celo selo, čak i druga sela, budu prema njemu drugačiji, uzdržljiviji, mirniji. A sada, njegovom smrću i nestankom, postaju kao neki siročići, ostavljeni svakome, celom svetu, na milost i nemilost.

I kada, duboko u noć, iziđe mesec i njegova bela kosa svetlosti, ispresecana crnim ivicama okolnih zidova, poče da ispunjava kuću i samu svetlost sa ognjišta da upija u sebe, Sofki se, ne poče da čini, nego je već kao uistinu osećala, kako sve to nije ono, u stvari. On, Marko, nije mrtav, ova kuća nije u varoši, među svetom, nego kao negde daleko, na nekom žutom pesku, usred neke pustinje i sve se to spaja u jedno, i sve, kao nešto živo, zajedno sa mesečinom ide, kreće se. Kreće se i sama ona ovamo u sobici, presamićena na sanduku, i ono iz štala na mahove ujedanje konja međ sobom, njihova cika, i oni, iza kuće i do prozora, na zemlji, poređani, od umora pospali njegovi seljaci sa licima, okrenutim ka mesečini, i sam on tamo, u velikoj sobi, osvetljen svećama sa prekrštenim rukama, vezanim vilicama, opkoljen ženama, sa ženom, svekrvom, više glave, koja, sasvim zaboravivši da kuka, nariče, ponikla, jednako drži ruku na njegovom ledenom čelu i čisto se igra pramenovima mrke kose, gledajući mu je i ispravljajući oko ušiju.

Sutra je bila sarana. Tada već dođoše i njeni. Ali Sofka, uplašena da ne bi morala sa svakim razgovarati, i da joj ne bi punili sobu, ležala je. Jedino što je kod nje u sobi bila mati, a svi ostali njeni bili su ispred vrata i sobom zatvarali ulaz, da ne bi ona kroz vrata, prilikom iznošenja mrtvaca, mogla štogod videti. Jer adet je da mlada od svega toga ništa ne vidi, još manje samoga mrtvaca, da ne bi ako je možda zatrudnela, rodila dete sa kakvom belegom ili bolešću.

XXVII

I kao što se nadala, tako docnije i nastade. Mada prođoše dve ili tri godine, njoj se jednako činilo da je tek sada, kao juče, nema ni mesec dana od svega ovoga što je bilo.

U početku, posle sarane Markove, cela jesen i zima prođe u izlaženju na groblje. Nastadoše one jesenske duge kiše, lapavice i mećave. I nešto zbog toga rđavog vremena, a najviše zbog žalosti u kojoj su bili, ostadoše potpuno usamljeni, odvojeni od sveta i komšiluka. Jednako uplašeni i zaprepašćeni tom njegovom iznenadnom, čisto kao nekom u inat naglom smrću, redovno se on tamo na groblju posećivao, davala podušja, parastosi. I baš u tom jednakom odlaženju, tačnom vršenju dužnosti prema njegovom grobu, bilo je u isto vreme i oslobođavanje od samog njega, pokojnika. I, na iznenađenje, ali uistini, jer se sve činilo što treba njemu tamo na groblju - on se sve više počeo zaboravljati i gubiti.

U početku od Sofkinih samo joj mati dolazila. Ali da li što je još bio početak, Sofka još osećala onaj trag mrtvačev, ili zbog nečega drugoga tek, kad god bi joj mati došla, uvek bi se ona uznemirila, plašila. A to joj je mati primećivala, i zato je tek posle nekoliko nedelja jedva ponovo dolazila, i to više sveta, običaja radi, negoli što joj se mili da vidi Sofku.

I naposletku, ko zna koliko vremena prođe, mada se Sofki jednako činilo da je sve to tek od juče, ipak ona poče osećati: kako će se na kraju krajeva možda sve preboleti, sve utišati i zaboraviti. Istina, njoj je bilo jednako teško i bila je uverena da teže, gore ne može biti, ali ipak, ipak, ko zna, možda...

U kući su na nju gledali. Svi su pazili, sklanjali se i gledali da je samo njoj dobro. Mogla je da gotovi jela kakva je htela i koliko je htela. Svekrva joj, posle smrti Markove, sa kojim je bio spojen sav njen život i to onaj život tamo, dok su bili u Turskoj, na selu, jer ovaj posle u varoši nije za nju bio život, ostavljena sada od njega ovde, u varoši, međ tuđim svetom, toliko je bila uplašena i utučena, da se videlo kako već ništa više ne može da misli, da želi. Po njoj se mogla cela kuća da odnese. Ništa ona ne bi primetila. I kad bi se, posle, kao osvestila, osećajući se čisto kriva zbog toga, i da bi se opravdala, počela bi oko Sofke da obleće, ulaguje joj se.

Tako isto i sluge, a osobito Arsa. On, samo da bi njegova "snaška" rekla dobru reč, ceo dan i celu noć u stanju bi bio da je sluša, trči. Za njega je bila najveća sreća, kad dođe k njoj i kaže joj: kako je to i to, što mu ona naredila, ovako i ovako svršio, da bi po tome ona videla kako je on tačno, sve onako učinio kako je ona želela i osmehnula se na nj.

I sva, cela kuća, bila je njena. Pa ne samo to, nego čak i plodovi od drveća, kojega, istina, tamo, iza kuće, usled naslaganih "kamara" drva i kamenja, nije bilo mnogo. Kad bi sazrele kajsije, jabuke, i od zrelosti počele da padaju, onda, da bi ih bar oni, sluge i nadničari, mogli jesti, pošto od njih iz kuće niko nije to ni gledao, uvek bi se čulo kako jedan drugog nutkaju:

- Idi, bre, idi, neka dođe snaška i okusi. Neka vidi da li su već zrele.

Tako i po komšiluku. Za ceo je taj kraj, još nenaseljen sasvim, već iz seljačkih porodica ili iz varoške sirotinje, koja je odozgo, gde je bila skupoća, doseljavala ovamo - za sve njih ona je bila njihova "snaška"... Svuda su je dočekivali i pozdravljali usrdno, radosno. Ako bi prolazila ulicom, žene su je na kapijama stojeći dočekivale i nudile je, i to ponizno, da svrati da uđe kod njih. A Sofka je kod svake odlazila, i svaku opet, iz sažaljenja, zvala, da i ona k njoj dođe.

Pa i sam njen muž, Tomča, i on je bio prema njoj pažljiv. Već beše malo uzrastao. Nausnice ga ogaravile, podbradak se zaoblio, vilice mu postale četvrtaste. Ona njegova detinja, visoka, suva ramena sada iz mintana počela da se koščato pomaljaju, kao što su mu se već i kolena izrazitije ocrtavala. Što god bi mu naredila, on bi učinio, i to radosno, sav srećan zbog toga što mu ona naređuje i što govori s njim. Nikada, već samo kad bi ga Sofka pozvala, ako bi prišao k njoj. S njime je ona mogla da radi što god hoće. Koliko bi ga puta, izjutra, kad hoće iz sobe da iziđe, ona natrag sebi pozivala. I videći kako nije lepo opasao pojas, nije se dobro zakopčao, počela bi ga sama doterivati, i to više iz sažaljenja.

On joj je predao ključeve od sanduka sa novcima. I to joj silom uturio, moleći je da ih čuva kod sebe, iz straha da bilo on, bilo mati, kako su spleteni, ne zaborave ih gde i izgube. Svaki dobiveni novac od hanova njoj bi predavao, da ona tamo u kovčegu metne međ ostali. Tako isto, kad je trebalo nešto plaćati, od nje je tražio. I to ne on sam ključeve da uzme, otvori sanduk i vadi iz kese, nego da mu ona da, ona izbroji koliko treba.

Tako i svekrva celu kuću ostavila njoj, i ambarove, i podrume. Pa čak i za one stvari sasvim seljačke, sasvim Sofki neznane i nepotrebne, i za njih nije htela da zna ni gde su. I kada bi koja komšika došla da potraži na poslugu kakvu stvar, za koju je samo ona, svekrva, znala kako izgleda i gde može biti, ipak bi je ova odbijala i upućivala njoj, Sofki.

- Ne znam ja, ne znam, slatka! Eno Sofke, pa ona, ako zna i ako hoće, neka ti da.

I tek kad bi joj Sofka odobrila:

- Pa podaj, nano. Ja ne znam gde i kakvo je to. Idi ti i podaj! - tek onda bi svekrva odlazila, pela se po tavanima, zavlačila po kutovima, gde je tu stvar, ko zna kad i kako, ugurala.

Sofka je osećala da to oni ne čine što je se boje, što strepe, što možda oni ne bi mogli, znali i umeli svim tim, celom kućom i imanjem upravljati, nego da to čine stoga da bi ona bila sasvim slobodna i da bi se i ovde, kod njih, osećala kao kod svoje kuće. A pored toga valjda su hteli da se time pred njom kao otkupe za sve ono što je njoj njihov Marko, možda, nažao učinio, a bez njihove krivice i volje. Možda je i sasvim unesrećio, zarobio, ubio, što ju je doveo ovamo, kod njih.

I to je činilo da Sofka, istina teško, mučno, sporo, ali malo-pomalo poče osećati kako se na sve to navikava i kako će, ako ovako i dalje potraje, naposletku - a pri tome kako bi se zagrcavala, kako bi joj počele suze da naviru od radosti! - sasvim sve njih, kuću, svekrvu zavoleti, a osobito njega, muža, Tomču. I to možda će ga tako istinski zavoleti, kako se nikada nije nadala... Čak, možda, ko zna, daj bože, zavoleće ga onako kako je sanjala, snevala... A najviše je utvrđivalo u tom predosećanju da će ga zaista zavoleti ne to što je bivao sve izrazitiji i puniji one muške, jake snage, nego što je s dana na dan sve više postajao njen, sasvim njen, ne neki drugi, strani Tomča, sin gazda-Markov, nego njen Tomča, kao neko njeno čedo, delo njenih ruku, kao da ga ona rodila, ona odnegovala. A u stvari to je i bilo. Jer ona ga je gotovo i naučila kako da se nosi, kako opasuje, čak i kako da govori, da se pozdravlja i ponaša. Nikada iz njene sobe nije smeo izići neočešljan, neumiven, čak ni nenamirisan. I onda njena će zasluga biti, ako on ustraje ovako kako je počeo, sasvim se razvije, prolepša, i postane istinski dobar, viđen i čuven. Sve će to njeno biti, kao što je ovo sada njeno; jer je on već lep, čist i čak raskošno odeven. Pa njeno je i ono što on već sada (a kakav li će biti tek docnije, kada sasvim postane čovek!), čim je pogleda, stane do nje, ne zna šta će od sreće i radosti. Odmah tada njegove crne oči tako široko i toplo počnu da sjaje, i već drhteći od strasti za njom, za njenim toplim, jedrim telom, unosi se u nju i samo je pita: - "A, Sofke?" - unapred srećan što će moći odmah da joj učini što mu bude htela narediti.

A da će zaista doći ljubav, sreća, i po sebi je to osećala. Noću, posle večere, u postelji, osećala bi kako se oporavlja, goji. Snaga, zasićena svačim, umorno, trnula i treperila joj od naslade. Sladak joj odmor. Ispod plećaka i kukova već ne oseća kroz dušek tvrdu zemlju, nego od svoje gojnosti tone u mekoti i toploti postelje. Kad god tako ležeći slučajno pokrene noge, i to cele, čak iz kukova, odmah bi osetila kako joj se dodiruju i spajaju svojom oblinom i punoćom...

Tomča sasvim je njen. Ni o čemu drugom ne zna, do samo o njoj, Sofki. Jer sve što je dosada doznao i osetio, to je samo od nje. I sada sa već ovako malo odraslim ona je mogla sve svoje želje zadovoljavati, čak i najluđe, one devojačke! A ko zna tek docnije kako će biti, kada on sasvim poraste, ojača, postane čovek, i kada se budu kod njega počele razbuktavati njegove lične želje, strasti, ludosti. Ovako izučen od nje, kako li će je tek tada sam grliti, ljubiti!...

XXVIII

Kuća joj postade topla, i to sasvim topla. Istina, bila je sniska, bez patosa, s nabijenim podom, ali joj se nije više činila hladna, onako razgrađena. Tada ona, pored gole zemlje, sniskih tavanica i one kujne sa onolikom širokom badžom nad ognjištem, zbog koje čovek nikad noću nije smeo tu da uđe, jer se kroz nju videlo nebo, ona poče osećati i ono drugo: ono silno, nagomilano sirovo bogatstvo po podrumima, štalama i nabijenim ambarima. Samo treba čovek rukom da mane, da uzme i rasporedi, pa sve da bude kao što treba. I Sofka sve to uze. Ćilimove i jastuke oboji i njima celu kuću, podove, zidove, ćoškove obloži, ispuni. Odmah se zbog toga izgubi ona oštrina uglova sobnih, a negde i napuklost i otvori od vrata i prozora. Sve postade mekše, toplije i ututkanije. Cela kuća dobi drugi izgled. I sama kujna, s novom policom i po njoj poređanim sanovima i tepsijama, ispuni se onako gola i prostrana.

I jedino docnije što bi je pokatkad kao uznemirilo, to je bio on sam, njen muž, Tomča. I to je uvek bivalo kada bi on ostajao nasamo bez nje, onda, kada bi ga ona, ili usled zamorenosti i zasićenosti njime, dva i više dana kao odstranila od sebe, osamila ga, te on već počeo da i ne oseća njenu snagu, nju oko sebe. Obično bi ona ovamo po kući i kujni bila u poslu, a on po ambarovima, štalama, sa slugama i čivčijama. I Sofka bi onda primećivala, kako bi mu, čim bi znao da ga ona tamo ne može čuti, ni videti, a naiđe na koga slugu ili u krađi ili u kakvoj neispravnosti, odmah tada njegove oči zasjale takvim nekim užasom, nečovečnim sjajem, vilice mu tako odskočile i cvokoćući počele da se tresu. I Sofki onda, na užas, odmah bi upadale u oči njegove ruke, kratke, maljave, već iste kao u oca i onaj Markov zdepast vrat sa sniskim čelom i izvučenim, visokim potiljkom.

I Sofku bi, ne znajući ni sama zašto, njegovo ličenje na svoga oca, kad se razgnevi, pobesni, uvek nekako hladno, kao nož oko srca seklo. Ali opet, čim bi ga ona pozvala, a morala bi tada podešavati glas da joj bude nežniji i što strasniji, odmah bi videla kako se sve to sa njega gubi. Brzo, kao uvek ponizno i radosno što ga ona zove, što može da je posluži, dotrčao bi k njoj i radosno pita je:

- Šta treba, Sofke?

XXIX

Kada Tomča sasvim poraste, i on sam, a najviše svekrva, počeše navaljivati na Sofku da prodadu han i sva imanja što imaju tamo na granici i u Turskoj, i da do kapije, sa lica čaršije, podignu veliku lepu kuću. Sofka nije nikako pristajala. I to nije pristajala, ne što nije htela, nego da ne bi svet, osobito njina rodbina osetila to kao odvajanje od njih, od njihovih sela, a još više da se ne počne pričati kako eto već počelo da se imanje, hanovi, prodaje i troši. A opet bojala se da to odbijanje ne bi Tomča pogrešno tumačio. On je bio jednako prema njoj osetljiv, brz, uplašen. Svaki čas se trzao i plašio, da ga ona neće prizvati sebi, neće trpeti kod sebe, u sobi, u postelji. Nikako nije mogao da se oslobodi i da je, kad bi sa njom bio nasamo, miran, komotan kao kod svoje žene. I onda, da ne bi to njeno odbijanje protumačio on tako: da kao ona zato želi da ti hanovi na granici ostanu, što zna da će on morati svake godine tamo po nekoliko nedelja i meseci provoditi, te će time ona ovamo biti oslobođena njega, koga kao mora silom da trpi. Da ne bi on to tako shvatio, pristala je naposletku da u čaršiji mesto nove kuće načine kakvu mehanu i nekoliko dućana, odakle će se imati kirije, a ovde samo kuća da se malo opravi i iza nje podigne i uredi bašta.

I tako i bi. S proleća već je bila uveliko bašta prekopana. Izvađene i nabacane uza zid belele se gomile kamenja. Zemlja se crnela meka i izrivena. Pored onog njihovog sopčeta i cela je kuća bila spolja okrečena, pa i ona velika soba, osobito one njene crne, kuršumima izrešetane tavanice i grede. Štala je bila ispražnjena. Jedino alat ostao u štali. Ali iz štale već nije više slama strčala i padala iz napuklih zidova, da se meša dole sa konjskom balegom i posle onako da zaudara. Sve je bilo počišćeno. Velika kapija sa svodom, krovom svojim, kao čitava kuća za sebe, rušila se. I kao da se rušenjem te kapije, koja je ovamo celu kuću i dvorište zaklanjala, uvek je činila vlažnom i mračnom, cela kuća oslobodi i ispuni svetlošću i sjajnošću, te, onako prizemna, ali okrečena i stegnuta novim krovom, dođe lepša i dobi onaj senovit izraz.

Koliko puta bi Sofka stajala i gledala kako se ruši, pletući i držeći ispod miške klupče konca. Na njoj teške od jumbasme šalvare sa širokim, zlatnim nogavicama. Ispod njih viri njena obla peta u belim čarapama od konca. Na prsima leže nize dukata i kriju ovlaš oko vrata zakopčanu košulju s čipkama. Bedra joj ne kao u devojke, no kao u svake nove žene, zasićene nasladama, nabrekla, puna i izdvajaju joj se tako oblo od polovine. Sama ona oseća kako joj mišica, poduprta onim klupčetom, odskače i nadimlje rukav. Lice joj sasvim čisto. Osobito oko vrata, podbratka i vilica, počela ona mlečna, ženska belina. Nigde, ni po potiljku, ni oko ušiju, nema malja. Pozadi vrata, onaj prostor ispod ušiju, otkriven zanesenom kosom u stranu i uvijenom u svilenu šamiju, blešti joj i pokazuje svu jedrinu ramena joj. Iz cele nje bije ona čista, bela, ženska sređenost, zasićenost, a koja se kod nje najviše pokazivala u njenim mirnim očima, u nabranim, tankim, povijenim obrvama i onim sustalim, vlažnim, srećnim ustima.

A kad bi je video ovako samu, odmah bi odozgo iz kuće Tomča k njoj odlazio. Saginjući se, počeo bi da joj pokazuje šta se ruši i kako će da se zida. Onda ni svekrva, kada bi ih tako videla, ne bi mogla da izdrži. Makar pristavljeno jelo u kujni sve iskipelo, i ona bi k njima sišla. Ali da se ne bi primetilo, uvek bi nalazila neki posao u štali ili oko onog đubreta. A to sve zato da bi bila što dalje od njih, da bi ih tako otuda, iz štale, iz kakvog kuta, iz mraka, mogla što više gledati. Osobito bi gledala nju, Sofku, kako sa onim srećnim izrazom usta i sa crnim zadovoljnim očima, okrenuta i nagnuta nad Tomčom, sluša šta joj ovaj govori i pokazuje. A po Sofki se vidi kako ona zna da i njega to ne interesuje, nego da bi samo mogao biti pored nje, da je gleda, naslađuje se njome, on joj to i pokazuje. Svekrva vidi kako Sofka uživa u Tomči, gledajući kako se oko nje uvija, sagiba, kako joj rukama pokazuje, a već mu ruke dugačke, mišice mu se jasno iz zakopčanih i tesnih rukava od mintana pomaljaju kao i već ojačala njegova rebra i pleća koja bi se, kad bi se sagao, oslobodio od utegnutih pojaseva, počela da šire.

Pa još kada svekrva vide kako Sofka, zadovoljna što Tomča tako srećno, kao dete, oko nje obleće, sva se k njemu okreće i, znajući koliko će mu učiniti zadovoljstva, počne da mu se kao unosi, i sva licem, prsima predaje, da je on gleda koliko hoće, naslađuje se njom, onda ova, svekrva, ne može više da izdrži, već počne da šapuće u sebi:

- Slatka deco moja!

I još ako tada primeti kako je Sofkin trbuh malo veći, kako će možda dogodine i unuk doći, nju od sreće uhvati grč. I otuda, iz štale, iz kuće, gde se je bila sakrila, počne da kija, kašlje. I to je izda. Sofka, primetivši je, a pogađajući sve, počne blago, veselo, tobož da je kori:

- A jelo, nano? Ako ono tamo iskipi?

Ona, posramljena, brišući se, a najviše suze od radosti, počne da se izvinjava i odlazi natrag u kujnu.

- Sad ću, sad, Sofke! Nego nešto u štali imala sam posla, pa me ovaj prokleti smrad uhvati.

XXX
Beše praznik, sveta nedelja, i to davno posle službe božje, jer beše prestao jek zvona sa crkve. Prestade po čaršiji hod, kretanje ljudi koji su išli iz crkve kućama, ili po mehanama. Beše nastalo ono praznično zatišje, svetlo, toplo, sa jakim suncem a kratkim senkama, sa već iznad zemlje i kaldrme užarenim i razigranim vazduhom. Sofka, pošto je bila odavna spremila sobu, počistila i doterala kujnu i oko kuće, bila se obukla i, čekajući na ručak koji je svekrva tamo postavljala, srećno je stajala ispred kuće. Oko nje, kao uvek, bio je Tomča i nešto joj govorio. Odjednom gore, na kapiji, pojavi se otac njen. Sofka od sreće pretrnu kad ga spazi, i umalo, zaboravivši se, ne potrča k njemu. Zar se već vratio? A ona je čula da je uskoro posle Markove smrti opet otišao tamo, u Tursku. Ali se zadrža, jer po njegovom oštrom, sitnom, usporenom koraku ona vide da je ljut. Zatim vide kako mu, kada spazi nju pa još sa Tomčom i oko njih dvorište raščišćeno, kuća okrečena, udešena, zaigra čudan, ironičan osmeh na suvim, malo zbrčkanim i već krezubim ustima. I taj osmeh Sofku preseče, sledi.

Tomča radosno otrča u kuću da spremi u velikoj sobi što treba za tasta. Sofka, čisto ukopana, ostade čekajući oca. Nije mogla da se makne, jer je taj njegov podsmeh, sa kojim joj se približavao, svu zbuni. Jasno je videla kako se u tom njegovom osmehu kriju jetkost, bes i podsmeh na sve: i na nju, Sofku, jer, eto, devojka dobila muža, svoju kuću, pa već počela da se goji; i na muža joj, Tomču, jer ga video kako srećan obleće oko nje. Za Sofku je jasno taj njegov osmeh govorio: "O, o, pogle, ovi baš počeli da žive; pogle kako se udesili. A ja ovamo mogu bez ičega. Ja i njena mati ništa, zaboravili na nas!" I tada se Sofka seti da su možda odavno bez para, bez igde ičega, i sa jezom dočekujući ga poče sebi da prebacuje: što se nije setila i krišom, makar kradući, da im šalje, i to ne njemu, nego materi, da se on ne bi našao uvređen, i da sada ne dolazi ovako ljut. Ali iz toga je istrže svekrva. Ona istrča ispred Sofke ka efendi-Miti i iskreno radosna, čisteći ruke od brašna o skutove, poče ga pozdravljati:

- O, prijatelju, pšenice da pospemo, prag da presečemo, kad već jedanput dođoste.

Sofka ču kako otac, videći sve to, a sada još i Sofkino ovako ukopano stajanje, u ironiji odgovara:

- Eh, zar ste nas toliko željni? - I to "nas" naglašuje jedva ugušujući jarost i gorčinu. Da zabašuri, poče jednako čistiti čakšire i cipele, što ih je tobož uprljao idući preko kapije i njihovog dvorišta, a ustvari da bi što više sakrio svoju ljutnju i bes i imao šta da gužva i stiska rukama.

- Kako si, tato? - pozdravi ga Sofka i priđe mu ruci.

On je poljubi. Dodirnu joj čelo, i to vrh od čela, onaj razdeljak od naviše začešljane kose.

- Dobro, čedo! - uvređeno joj odgovori. Ali se trže kada vide kako sve to biva sve veće, širi se, a za njega je bilo i ovo mnogo neugodno, a kamoli što mora sada, - i to prema njima još! - toliko da uvija. Zato, da se to spreči, kratko upita Sofku:

- Gde je Tomča? Imam nešto sa njime!

I ne čekajući od Sofke odgovor, uputi se pravo k njemu. Sofka uđe onamo, u svoje sopče. Ali tamo ne moga da ostane. Ne znajući zašto, poče drhtati. I što nikada u životu, poče osećati kako joj duša, sva njena unutrašnjost nekako mrtvački zaudara. Poče da drhti i da se trese od neke neizmerne nesreće koju predoseti da će se desiti. I zaista, ona odmah ču kako on, otac, i ne čekajući da tamo u velikoj sobi bude poslužen, ne hoteći ni da sedne na silno nuđenje Tomčino, sav pobesneo što je dočekao, da on, efendi-Mita, tako što čini, ovoliko se ponižava i na noge nekome dolazi, zaglušenim, šištavim glasom govori nešto Tomči, a na to mu Tomča, i to naivno, čisto uzbezeknuto, odgovara:

- Ne znam, ne znam, tato, ne znam, bogami, ja ni za kakve pare!

I to Tomčino odbijanje nije bilo odbijanje, odricanje da mu neće dati, nego detinjsko uveravanje, kao kad neko skrivi, pa se pravda.

- Pare! - ču Sofka očev glas, promukao, i gotovo poprskan pljuvačkom. I to ne od besnila, što mu ovaj odriče, ne da pare, nego što su ga oni: ona, njegova Sofka, i on, tobož njegov zet, balavac, dovde doveli, da eto on, on, oh, on, traži, i to od koga!... I Sofku preseče, jer ču kako on, zaboravivši se sasvim i sigurno tamo nad Tomčom naginjući se, da ga udari, viknu:

- Zar da mi nije onaj, tvoj otac (nije hteo ni ime da mu spomene) obećao pare, zar bih ja za tebe, pezevenk jedan, dao moju kćer?

I u tom "za tebe", "pezevenk", toliko je bilo strašnog preziranja i odgurivanja nogom od sebe nečeg gadnog, nečistog, da Tomča pod tim kao pokleknu, sruši se, ali se zato ču njegov strašan, probuđen jauk i pretnja:

- Tato, bre? Ne tako, ne to, bre!

- Da! - još bešnje, još obezumljenije, ču kako joj otac nastavi. - Zar da mi nije obećao pare, i to kakve, zar bih ja dao, ne za tebe, nego za vas, moje čedo, kćer? Ko si ti? Šta si ti? Kerpič jedan, seljak jedan! I zar da ti sad meni...

U jedan korak oseti Sofka ovamo kod sebe Tomču. Nije se mogao poznati. Vilice su mu igrale zadržavajući u ustima glasove, a ne znajući šta će rukama, štipao je svoje noge, butine.

- Daj pare! Daj! - dahtao je ka Sofki. Jedva se držao na nogama. Sofka, užasnuta, vide kako mu ruke jednako idu po pojasu, pod miške, gde se obično drži nož. Ubi je taj strah da krv ne legne, te ne učini ono što je trebalo da učini: da Tomči ne da pare, već da se ona sama digne i ode tamo ocu i - ma šta bilo, ma kakav greh nastupio - otera ga, najuri. Jer, posle ovoga, za Sofku sve je propadalo. Ona je sasvim propadala, umirala. Nje, Sofke, one Sofke nestajalo je. Posle ovih para, kupovine, ona je u Tomčinim očima postajala druga, obična, neka stvar koja se, kao svaka stvar, može novcem kupiti. Tomča, kidajući rukama zaklopac, sjuri obe ruke unutra i ne gledajući ni koju će kesu, da li sa srebrom, zlatom ili niklom, sa dvema kesama odjuri natrag, silno, iz sve snage odahnjujući. I tamo u sobi, kao neki strašan teret skidajući, baci kese. Sigurno ih je u sama prsa efendi-Mitina bacio, jer tako jetko i prezrivo viknu:

- Na!

Otac joj sa kesama kao pobeže. Ali da se ne bi primetilo da beži, jednako se oko sebe zagledao, tobož ispravljajući svoje ugužvane čakšire.

I što bar tada ne bi pametna? Što se ne diže i zajedno sa njim, ocem, i ona ne ode? Opet bi, mada je i najcrnje, ipak to bilo bolje nego što ostade. Jer tek što otac ode, otuda, iz velike sobe, kujnom, celom kućom odjeknu Tomčin strašan glas - a još strašniji je bio, jer se na nju, ovamo, u sobi, odnosio, a tobož je materi govorio:

- Pa majko, nano, mi seljaci, kerpiči...

- Nemoj, sinko! Nemoj, Tomčo! Ništa nije! - čulo se uplašeno materino utišavanje...

- A? Mi kerpiči?! A oni, što se za pare prodaju, kupuju, oni su sve, mi ništa. Mi kerpiči! Đubre! Aha!

I sve to bilo je tako strašno ali i sa takvom nasladom, kao da se sada, posle ovoga, on nečega oslobođavao, skidao sa sebe nešto što mu je, istina, bilo tako drago, milo, ali koje je njemu ipak nekako strano, tuđe; uvek se, pored sve naslade, sreće, ipak ne osećao svoj, ne bio slobodan, nije mogao da diše, glas nije imao svoj, ni pokret, ni oči, ni pogled svoj. A sve to bilo je ona, Sofka, i to ona, nekadanja Sofka, a ne ova, sada, kao svaka ženska i stvar za pare kupljena.

- Aha! - ču Sofka kako on čisto pokliknu od neke divlje radosti i besa i brzo ga vide kod sebe.

- Ti! - Ustremi se on na nju. I u tom "ti" bilo je sve preziranje, bol, jad, uvreda. Uzalud svekrva dotrča, Sofka već oseti njegovu ruku po svom čelu i kosi, i oseti se kako pade od njegova udarca. On brzo pojuri iz sobe da ne bi morao i mater, koja ga, trčeći za njim, poče zadržavati, od sebe nogom odbaciti, i viknu:

- Arso!

Arsa, kao puškom pogođen tim već zaboravljenim od staroga gazde surovim i zapovedničkim glasom, dotrča uplašen:

- Šta, gazdo?

- Konja, čizme očeve! - viknu Tomča na Arsu. I sam odlete u štalu i, ne čekajući ni da se alat osedla, ni Arsa da mu čizme donese, na golog alata usede i usred dana, na zaprepašćenje čaršije i ulice kroz koju prolete, odjuri put njihovoga hana na granici.

XXXI

Docnije Tomča, smejući se samom sebi, pričao je: kako je, kada je već duboko u noć, jednako jureći na alatu, naišao kod jedne reke i nju hteo preći, više mosta, usred vode - a voda je bila tamna, sveža, opkoljena zelenilom, mahovinom i razgranatim vrbama - jasno, kao na danu, ugledao golu, raskošnu žensku kako se kupa i češlja kose i kao da ga k sebi zove. Bila je ista ona, Sofka. Ali da ga ne bi to omađijalo i on se vratio natrag k njoj, a najviše iz straha da ne bi i alat to video, od toga se uplašio, curuknuo i silom ga kući doneo - on je sav po alatu polegao. Rukama zapušio mu oči i uši. I grizući ga ispod grive, za vratne žile, tako je silno alata ujedao da je ovaj pojurio i u skoku prešao tu poljanu. I jureći kroz šumu, kroz tamu, zaklanjajući ga od mesečine, odneo ga u han.

Tamo, pregledavši i videvši koliko su čivčije i sluge krale, sve ih redom istukao i isprebijao. Oni čak bili kao i radosni, što su tako videli da im je novi gazda ne samo kao stari, već i silniji.

I kako se tamo propio, više se ne treznio. Ciganke i seljanke jurio i čak silom, pomoću slugu, čivčija napastvovao, trista čuda čineći. Mati, svekrva, uzalud mu poruči: da se odmah otuda vrati, ili ni ona ovde kod kuće neće ostati. Stiže od njega odgovor: materi čast i poštovanje. Što god ona hoće, zaželi, neka popije i pojede. Ništa da ne žali ni štedi, ali ako i pored toga još nešto od njega hoće, onda neka ide kud god je volja.

I Sofkin otac, efendi-Mita, opet, da bi sebi dao ugled a Tomči zadao strah, samoga navodadžiju posla k njemu s porukom: da ili dolazi kući i ne sramoti ga, ili će on svoju kćer natrag uzeti. Tomča navodadžiju dočeka ne može biti bolje. Ali tastu, efendi-Miti, posla "lakat" i sa njim i takvu neku sramotnu reč, psovku, da se po tome videlo kako se on sasvim okrenuo od njih, sasvim propao. Po toj psovci, gadnoj reči, videlo se da se sasvim povratio u ono doba kada je, kao dečko, tamo sa ocem po tim hanovima sedeo i živeo sa Ciganima, raznim propalim i mračnim ljudima. Efendi-Mita, više ljut što je taj lakat s psovkom po drugome poslao za njega, a ne da mu je sam u oči rekao, posla po Sofku da je natrag vodi. Ali Sofka odbi. Ne samo da odbi, nego ocu poruči da je više nikad za to ne dira, da je ostavi na miru i da je njoj ovde "dobro, sasvim dobro."

XXXII

Ali na tome ne ostade. Tomča, kad vide da ga više niko ne dira, još manje smeju da mu poručuju i prete, dakle da više nije dete, nego veliki, odrastao, svoj čovek, poče opet da dolazi kući. Ali kako! Uvek u noć, uvek pijan, uvek gotovo razbijajući kapiju, dok mu sluga Arsa dotrči i otvori. Čim sjaši s konja ispred kuće i uđe k njoj u sobu, a ona stane preda nj da ga dočeka, on rukom po čelu. I od tog silnog udarca uvek u ruci njegovoj ostane njena šamija i pramenovi kose. Ali ona iz inata ni da jaukne. Izuva mu čizme. Ako se u izuvanju zbuni, zastane, on je gurnu nogama i mamuzama u prsa ili u trbuh. Ne gleda kud. Toliko je silno udari da se od njega dva koraka skljoka. Opet se ona vraća, opet ga izuva. Sluge tad moraju da beže u komšiluk, jer znaju da će ih iz puške gađati, samo ako koga primeti u kući od njih. On onda iz podruma sam dovlači piće, vino, ali najviše rakiju. I zakrvavljenih očiju, besan, gledajući u nju kako ona ne preneražena, ne uplašena, nego kao sa nekom nasladom sve to trpi i čeka da i dalje produži sa njom, silom bi je gonio da sa njim pije. I to mnogo, sve samu rakiju, ljutu, prepečenu, od koje će ona opijena pasti u nesvest, da bi on nju posle mučio, ljubio. I to toliko, da je samo ona, Sofka, u stanju da otrpi. A ona je i trpela. Mogao je svu ubiti, sve joj telo izgristi, a ne samo prsa, ne bi se ona ni pokrenula, ni glasa od sebe pustila! Jedino što bi tada i ona navlaš što više pila tu rakiju, osećajući kako je ova pali i dovodi u neko ludilo od bolova, naslade.

Sutra, još u crnu zoru, čim bi se istreznio, odmah se dizao i odlazio natrag, u han, selo.

Sofka, kad bi se, ubijena i izlomljena, jedva digla i izišla posle toga u kuću, ušla u svekrvinu sobu, tamo i nju zaticala kako ova sva preplašena, utučena preživelim strahom od noćašnjice, ne može iz postelje da se digne. I čim vidi Sofku povezane glave, čela, i sa modricama, ona, kao kiša plačući, govori joj:

- Čedo, Sofke! Idi, čedo. Ostavi ga, Sofke! Idi, idi od njega!

- Ništa, nano. Ništa. Sama sam pala i sama se ubila - zabašuruje Sofka.

- Oh, kako: sama? Sve sam čula, sinko. Idi, idi, spasavaj se. Ubiće te. A ja ne mogu da te branim, odbranim. Zato, beži, čedo, idi od njega.

Ali kad Sofka nikako ne hte da ide, pobegne od Tomče i njih, onda ona, svekrva, čisto pobeže. Sasvim ubijena i ne mogući Sofki u oči da gleda, od stida, srama, kao da je ona za sve to kriva, po nekoliko dana ne bi je bilo kod kuće. Uvek je tobož išla na groblje, pa je, vraćajući se otuda, što dotada nikad nije činila, nailazila na neku svoju seljanku, poznanicu, i od te tobož silom bila zadržavana na prenoćište i sutra na ceo dan. Sofku je nje više bilo žao nego sebe. Uzalud joj je Sofka od svakoga jela, od ručka, večere, uvek ostavljala, da, kad dođe, ima šta da jede, svekrva ništa ne bi okusila. Čak ni samu postelju nije dodirivala, još manje u njoj spavala, već u kutu, uglu sobe. I to sve zbog toga da ne bi prljala postelju i gužvala je, te Sofka morala ponovo da je namešta, i tako ona, Sofka, i pored tolikih svojih muka još i zbog nje da se muči i napreže. Ovako, ne ležući u nju, ne remeteći je, mislila je da ušteđuje Sofki trud.

Uzalud joj je Sofka to prebacivala, ujutru se na nju ljutila kad bi videla da opet u postelju nije htela leći, ali ona jednako se izgovarala: da zato nije legla u postelju, što joj se san razbio, te nije mogla spavati. A međutim, po njenoj izgužvanoj anteriji, po njenoj šamiji, već ulubljenoj, sasvim prilepljenoj oko vrata, slepoočnjače i potiljka, videlo se da leži i spava tako obučena, i to više postelje, u kutu, na jastuku. Sofka bi na tom jastuku, presavijenom za pod glavu, sutra videla udubljenja od njenih lakova, glave, kako je po njemu nički grčeći se ležala.

- Zašto mori, nano? Zašto ne legneš, ne raskomotiš se? Nazepšćeš, razbolećeš se - počela bi je tada Sofka na sav glas koreti, ne mogući od žalosti već da je gleda tako izgužvanu, izgubljenu i potonulu u neki strah, trepet.

Ali ona bi se jednako vajkala:

- A ne, ne, čedo. Leći ću ja, leći. Nego sam sinoć zaboravila. Slučajno se naslonila na taj jastuk, pa zadremala, zaspala.

Međutim cele noći nju Sofka čuje kako ne spava. Tiho, da Sofku ne uznemiri i probudi, ide po kući, kujni, i odjednom, zaboravivši se, svom dušom jaukne:

- Oh, prokleti!

I samo to. Ni ko proklet! Da li ceo svet ili samo oni muški: i Sofkin otac, i njen muž, pokojni Marko, pa sada i ovaj njen sin, Tomča.

Mučeći tako samu sebe, jednako bežeći od kuće, pade jednom u postelju i brzo, za nekoliko dana, izdahnu. Tomča, iako mu javiše, ne dođe na saranu. Odmah posle svekrvine smrti i sluga Arsa ode od kuće. Tobož ode natrag u selo, da traži i ubije onoga Ahmeta, gazdinog krvnika, dok u stvari otišao i on u han, kod Tomče, da se tamo nad ostalim slugama natresa, tražeći da ga, kao najstarijeg, dvore i služe, te tako Sofka potpuno sa kućom ostade sama. I to, što Sofka ostade sasvim sama, ne samo da bi gore, teže, nego čak i bolje i lakše, kako za nju tako i za njega, Tomču. On, nestankom materinim, kao zaradova se, jer se oseti sasvim slobodan. Otada on je, ne samo noću, nego i danju mogao dolaziti kući i sa Sofkom raditi šta hoće. A i za samu nju bilo je lakše što ona, posle svakog njegovog odlaska, gotovo luda od bolova a najviše od razdraženosti, sasvim je tad ostajala sama i ne imala da strepi da će je ko onakvu gledati. Jer on, iako pijan, ipak se nije dao prevariti kao drugi muževi kad je već grli, ljubi, nego bi naprotiv, uinat, da bi je još više namučio, onako razdraženu ostavljao, te bi ona po čitave dane i noći morala ležati, jednako odajući se piću, samo da bi se sasvim umrtvila.

Docnije, kako se pričalo, toliko je to išlo daleko, toliko je posle Tomčinog odlaska bivala luda, ne znala za sebe, da bi, onako pijana, noću padala i onda zvala sebi sluge. I zato su onda svi momci što bi služili kod nje morali uvek biti gluvonemi.

XXXIII

I ništa se ne desi. Još manje smrt da dođe. Čak počeše deca dolaziti i rađati se. Ali kakva deca, kakav porod! Jedini sin, prvenac, što je imao neke snage, jačine, dok su sva ostala bila sve bleđa, podbuhlija.

Ali to nju nije iznenađivalo. Sve joj je bilo tako jasno. Sve se, isto kao nekada, i sada ponavlja. Isto kao što od onog njihovog hadži-Trifuna njeni počeli da propadaju, tako, evo i ovde počinje od svekra joj, Marka, muža, Tomče, i same nje. A bar da se njome završi, nego se eto produžava njenom decom, unucima, praunucima. I ko zna, neka njena čukununuka, koja će se možda zvati i Sofkom, biće sigurno onako lepa, bujna, kao što ona beše, a ovako će i svršiti, ovako će za sve njih platiti glavom i nju, Sofku, babu svoju, proklinjati i kosti joj u grobu na miru ne ostavljati.

Tek što je ponoć prevalila. Jedva se nazire bunar, štala, okolni zid, a ostalo se još gubi u mraku. Iz one velike sobe, kroz široke, prizemne prozore, ulepljene mestimice počađavelom hartijom, dopire žuta, mrka svetlost. U kujni svetluca mala lampica, što je na stoličici blizu vrata. Gori ona tiho, mlako, šireći od sebe zadah prolivena gasa. Mada su odavno svi po kući budni, opet se niko živ ne pokazuje niti miče. Pa ni alat, već osedlan i sa crnom, zaraslom prugom od noža na svojim već starim ali još dosta jakim belim sapima, kao da ni on ne sme da rže i kopa nogom, već polako i jednoliko grize zob u zobnici, obešenoj mu o vrat, i sa prebačenom uzdom o unkaš čeka svoga gazdu, Tomču, da iziđe iz sobe, usedne na nj i otputuju u han. A iz te sobe još se ništa ne čuje do samo šuštanje haljina, silno udaranje pete o zemlju, o pod, da bi jače nalegle čizme na nogu, i ono, posle spavanja, tupo, kratko kašljanje. Sluga stoji na pragu od kujne, temenom se oduprevši o podvratnik, leđima jako pribivši se o prag. I tako zgrčen, kao priklješten, drži u jednoj ruci bisage, a u drugoj veliku i tešku postavljenu gunju. Netremice, sa strahom, pogleduje čas u onu veliku sobu, pazeći da se lampa na stoličici do vrata sobnih ne ugasi i da onda gazda izlazeći ne naiđe ovamo u mrak, čas opet ovamo, niže sebe, u sopčetu, ućutkujući probuđenu decu koja leže ispod jorgana i, probuđena, jedno drugom prete, kad koje počne glasnije da govori:

- A, a... de! Otac još nije otišao.

- Daj žilu! - ču se iz sobe Tomčin krupan glas.

Sluga brzo alatu prebaci preko sedla gunju i bisage. Provede ga i okrenu ulazu, od sedla jednu uzengiju poče tako da drži, kako bi Tomča, i ne gledajući, odmah u nju mogao da metne nogu, lako da uzjaše. I držeći jednom rukom alata za uzdu, a drugom uzengiju, pognut osta čekajući.

Zamalo, pa se ču škripa sobnih vrata i teški koraci u kujni i njegov uobičajeni pri polasku govor, naredbe, pretnje, što se odnosilo ne na njega, slugu, već tamo na "njih", Sofku, decu, kuću.

- Kaži onome slepcu (sinu), živ da me ne dočeka, ako čujem da se opet lunja i skita.

- Hoću, hoću! - izlazeći za njim iz sobe ču se kako Sofka odgovara slabim, ali postojanim glasom.

Sluzi zadrhta ruka kojom držaše uzengiju, jer se na pragu kujne zacrne on, Tomča. On je već bio valjda od mnogog jela i pića, pre vremena ugojen, sasvim debeo i jak. Prsa mu gojna kao u neke žene. Usta mu se gubila u zdepast, kratak vrat i podvoljak. Obučen u široke, ne čohane čakšire, u dolamu, sa silavom, čizmama više kolena i crnom šubarom.

Onako jak i mrk još jače odudari osvetljen ostrag onom lampom koju je Sofka uzela sa stoličice do sobnih vrata i držala je više svoje i više njegove glave, svetleći mu put.

Sluga, pošto još jednom baci prestrašen pogled po konju, da nije štogod zaboravio, privede alata, gurnu onu uzengiju na Tomčinu nogu koju ovaj beše samo podigao, pa onda brzo pređe na drugu stranu, obisnu se o sedlo, te Tomča sigurno i lako uzjaha. I kad uzjaha poče se utopljavati, zaogrćući se dobro gunjom, uvijajući noge, kolena i probajući falje na pištoljima, da barut nije ukvašen. Sluga za to vreme otrča do kapije, otvori je, i osta da drži razjapljena krila. Tomča, pošto se dobro uvi, oseti na konju sigurno, utopljeno, uze dizgine i, prekrstivši se, a ne rukovavši se sa Sofkom, pođe.

- Zbogom!

- Srećan ti put! - otpozdravi ga Sofka i osta svetleći, dok se on, odudarajući od alata, i nijajući se na njemu sigurno, jako, ne izgubi na kapiji.

Tek kada Sofka ču kako sluga tamo za njim zatvori kapiju, vrati se ona polako u kujnu koja već beše osvetljena od ognja što ga deca raščarkala i već se načetila od njega, pa onako sanjiva, drljava, posuta koncima i pramenovima vune i pamuka od spavaćih haljina, zapretala bose noge i pepeo oko ognjišta, gledajući oko sebe veselo i slobodno. Sofka ih poče kao uvek grditi. Zatim uđe u onu veliku sobu i vrati se iz nje vukući za sobom jastuk koji podvi i sede na nj pri ognjištu. Posle u jednom džezvetu pristavi kafu a u drugom poče da greje rakiju. Deca, znajući da im neće dati od toga što kuva, počeše otvarati kovčeg do zida. I podupirući svojim glavicama njegov veliki, težak i star poklopac, izvlačili su iz kovčega komađe hleba, koje su grizli nemarljivo, vitlajući se po kujni, sobi, odlazeći osobito u onu veliku, očevu, u koju dosada nisu smeli da privire, i sa nasladom otuda sobom izvlačeći jastuke, ponjave i drugo. Ona kao da to nije ni primećivala. Pokatkad samo bi se trgla i, videvši šta rade, planula bi i udarila bi koje od njih bilo papučom, nanulom i svačim što bi našla oko sebe, i onda bi ih opet ostavljala na miru. Sluga, pošto je bio zatvorio kapiju, donese naramak drva i sede i on do ognjišta. Razuzuri se. Izu opanke i poče, zadižući i zagoljujući do kolena noge, da čisti slame iz nogavica. Utom već je i dan svitao. Modrina zore poče probijati odozgo, kroz badže, i lomiti se sa svetlošću ognja. Iz komšiluka čuli su se udarci sekira, škripa đermova, kloparanje nanula po kaldrmisanim avlijama, a iz čaršije, gde je velika kapija i kafana, na mahove poče dopirati otegnuto prodavanje salepa, i vika simidžija, i jak, oštar zadah od upaljenog uglja po mangalima ispred dućana. Ovamo kroz kapidžik već počeše dolaziti iz komšiluka žene na bunar. I po graji dece videle bi da je on, Tomča, već otišao; zato ostavljajući testije oko bunara, sasvim slobodno počeše ulaziti ovamo, kod Sofke, da piju kafu, sede, i zađu toliko u razgovor, da onda moraju iz njinih kuća po nekoliko puta decu da šalju po njih.

Međutim sama Sofka odavno se osuši. Nekadašnja njena tanka i vitka polovina izvila se, te joj kao grba štrči i odudara od nje. Crne joj oči ušle, nos joj se izvukao i utanačio, a slepoočnjače joj se izoštrile i kao prišle, stisle se jedna drugoj; samo joj usta još onako tanka, vlažna i sveža. Ide polako. Nikuda se ne žuri, već nesigurnim koracima s uvučenim rukama u nedra, te joj košulja na grudima uvek nabrana, skupljena i prljava. Nećete je nikad videti da jede. Gotovo nikad ništa. Samo što pije kafu i uvek vezuje čelo maramom, stežući jako na slepoočnjačama kolute crna luka, posute kafom. Po ceo dan tako provede sedeći do ognjišta u kujni, nagnuta nad njim, čeprkajući mašicom, odvajajući kupice ugašenog žara, onda po čistom i mrkom pepelu povlačeći neke meke, nežne poteze. Iz toga ako bi je tek koja komšika trgla. Zamrsilo joj se platno i zove je da ga ona odmrsi. Sofka odmah odlazi. Na prvi pogled vidi gde je pređa zamršena, i sigurno, slobodno, ne otkinuvši ni jednu žicu, raspravi je, pa čak, kao da to nije tuđ posao, već njen, seda u razboj i produži da ona tka. Ali to biva malo. Brzo se kao umori i onda se diže i odlazi drugoj komšinici. Tako celog dana ide od kuće do kuće, provlačeći se kroz kapidžike. Izredi celu mahalu i opet se vraća kući, opet seda do ognjišta, šara po pepelu, kuva kafu i srče je polako, odmereno, oblizujući svoje izgrižene zubima i navek rumene i vlažne usne﻿S jeseni, kada počnu vetrovi

S jeseni, kada počnu vetrovi, lišće divljeg kestena pada strmoglavce, s
peteljkom naniže. Onda se čuje zvuk: kao da je ptica udarila kljunom o zemlju.
A divlji kesten pada bez i najmanjeg vetra, sam od sebe, kao što padaju
zvezde - vrtoglavo. Onda udari o tle s tupim krikom. Ne raña se kao ptica iz
jajeta, postepeno, nego se odjednom rasprsne dlakava ljuštura, iznutra
beličastoplava, a iz nje iskaču vragolasti, tamni melezi, zacakljenih obraza,
kao jagodice nasmejanog crnca. U nekoj se mahuni nalaze blizanci; ipak bi ih
ljudi mogli razlikovati: jedan ima na čelu belegu, kao konj. Majka će, dakle,
uvek moći da ga prepozna - po zvezdi na čelu. 
2
Dečak kupi divlje kestenove koji su se sakrili u rupe na travnjaku i stavlja
ih pod obraze. Usta su mu puna neke lepljive gorčine. Dečak se smeška.
Trebalo bi se popeti na granu, izabrati jedan grozd i čekati. Ne dati anñelu sna
da te prevari. Trebalo bi bar tri dana i tri noći, bez jela i pića, bez sna i
počinka, gledati plod. Kao kada se gleda mala kazaljka na satu. Bodlje su se
stvrdle i pri vrhu malo potamnele. Ako ih dirneš nevešto, na prstu će ti
napraviti rupicu, pa će da poteče tvoja lepa, crvena krv. Moraćeš onda da
sišeš svoj prljavi prst kojim si malopre pravio grudve od blata i fuškije. A može
da nastupi i trovanje krvi. Kada se to dogodi, onda deca umiru. Stave ih u
male pozlaćene sanduke i nose ih na groblje, meñu ruže. Na čelu povorke
nose krst, a za sandukom idu dečakova mama i tata i, naravno, njegova
sestra, ako je imao sestru. Majka je sva u crnini, ne vidi joj se lice. Samo tamo
gde su oči, crna je svila vlažna od suza.
Jedna beloputna gospoñica u crnoj kecelji gimnazijalke sedi u nekoj
kristalnoj svetlosti što dolazi kroz poluspuštene žaluzine. Sunce crta na
ljubičastim bocama s kolonjskom vodom zvezdice od zlata.
E, pa, evo tajne mirisa ljubičica: gospoñica koja prodaje sličice leptirova i
divljih zveri, kao i parfeme, od svih mirisa najviše voli miris ljubičica, i stavlja
ga svuda štedro: na dlanove, na bujnu riñu kosu (mada bi riñoj kosi, po, svoj
prilici, bolje pristajao neki drugi miris)
Trebalo bi komponovati fugu za orkestar i jorgovan. Iznositi na podijum u
mračnoj sali ljubičaste bočice oplemenjenih mirisa.
One koji bi tiho, bez krika, izgubili svest, iznosili bi u drugu salu, gde bi
lebdeo detinjasti, lekoviti miris lipe i kamilice.
 
3
postoji, nemoguće je da uspomene toliko varaju.
Da, još pre rata... Na uglu se nalazila škola, a pred školom arteški bunar.
Ne mislite, valjda, da sam sve to izmislio. U toj školi sam išao u prvi razred, a
pre toga u zabavište. Učiteljica se zvala gospoñica Fani. Mogu vam,
gospodine, pokazati jednu fotografiju gde smo svi na okupu: gospoñica Fani,
naša učiteljica, da, taj što sedi pored nje, to sam ja, Andreas Sam, moja
sestra Ana, Fredi Fuks, voña naše bande... Da, gospodine, odlično, sada sam
se setio. Ulica mora da se zvala Bemova ulica, jer ja sam bio borac u bandi
čuvenih bemovaca, čiji je voña bio Fredi Fuks (zvani Aca Dugonja),
Folksdojčer. Sjajno gospodine, da nije bilo ovog našeg razgovora, ja se
uopšte ne bih setio da se ta ulica zvala Bemova ulica, po čuvenom poljskom
generalu, četrdesetosmašu. Da li vam, možda, gospodine, to ime govori
nešto: Bem, Bemova ulica. O, da, izvinite, naravno vi se ne možete setiti,
ukoliko niste tu živeli pre rata, no bar biste mogli znati da li ima tu negde neka
ulica s drvoredom divljih kestenova? Ti su kestenovi cvetali s proleća, tako da
je cela ulica mirisala pomalo otužno i teško, osim posle kiše. Tada je, izmešan
sa ozonom, miris divljeg kestenovog cveta lebdeo svuda naokolo.
Oh, ja sam se zapričao, oprostite, moraću da pitam još nekog, mora da
ima nekog ko će se setiti te ulice, pre rata se zvala Bemova, a bila je
zasañena drvoredom divljih kestenova.
Zar se ne sećate, gospodine? Ni vi? Eto, sve što još mogu da vam
kažem, to je da je na uglu bio jedan bunar, arteški, ispred škole. U blizini je
bila kasarna, levo, iza ugla, na drugom kraju ulice. Mi, deca, dotle smo smeli
da odlazimo. Tu saobraćaj nije bio živ. A na uglu, kod kasarne, počinjale su
šine (mali žuti i plavi tramvaji). Da, gospodine, zaboravio sam vam reći da je
pored drvoreda kestenova, s desne strane, bilo uoči rata iskopano sklonište, u
cikcak. Tu je boravila naša banda. Da vam, možda, taj podatak neće pomoći
da se setite: bilo je iskopano veliko sklonište.
Naravno, svuda je bilo skloništa, ali dobro se sećam da divljih kestenova
nije bilo osim u našoj ulici. Naravno, sve su to detalji, no hoću samo da vam
kažem da se sasvim pouzdano sećam da je ta ulica bila zasañena divljim
kestenom, a ovo, gospodine, ovo je bagrem, a bunar nigde ne vidim, pa ipak 
4
mi se čini da je to nemoguće, možda ste vi pogrešili, mora da se neka druga
ulica zvala Bemova, ova mi se čini premala. Uostalom, hvala vam, proveriću.
Zakucaću na neka vrata i pitaću: Da li se ova ulica pre rata zvala Bemova
ulica, jer sve mi je to vrlo sumnjivo, gospodine, ne verujem da bi tolika
kestenova stabla nestala, makar bi jedno ostalo, drveće, valjda, ima duži vek,
kestenovi, gospodine, ne umiru tek tako.
Eto, ne verujem, gospodo, svojim očima. Niko nije u stanju da mi objasni
gde su nestali ti kestenovi, i da nije vas, ja bih posumnjao da sam sve to
izmislio ili sanjao. Jer, znate, tako je to sa uspomenama, čovek nikad nije
siguran. Veliko vam hvala, gospoño, idem da potražim kuću u kojoj sam
živeo. Ne, hvala vam, više bih voleo da budem sam.
Onda on priñe jednim vratima, mada to nisu bila ona vrata, i pritisnu
zvonce. Izvinite, reče sasvim običnim glasom, da li tu stanuje Andreas Sam?
Ne, ne, reče žena, zar ne umete da čitate? Ovde stanuje profesor Smerdel.
Da li ste sigurni, ponovi on, da ovde ne stanuje Andreas Sam? Pre rata
je stanovao ovde, znam pouzdano. Možda se sećate njegovog oca? Eduard
Sam, s naočarima. Ili se, možda, sećate njegove majke. Marija Sam, visoka,
lepa, vrlo tiha. Ili njegove sestre, Ana Sam, uvek s masnicom u kosi. Eto,
vidite, onde gde je ona leja s lukom, tamo je bio njihov krevet. Vidite,
gospoño, ja se sasvim dobro sećam. Tu je stajala šivaća mašina njegove
majke, Marije Sam. Bila je to singer mašina, s nožnom pedalom.
O, ništa ne brinite, gospoño, samo evociram uspomene, znate, posle
toliko godina sve nestaje. Eto, vidite, na mom je uzglavlju izrasla jabuka, a
singerica se pretvorila u bokor ruža. Od kestenova pak, gospoño, vidite, nema
ni traga. To je zato, gospoño, što kestenovi nemaju svoje uspomene.
Čuli ste, kuće nema. Na mom je uzglavlju izrasla jabuka. Jedno kvrgavo,
povijeno stablo bez ploda. Soba mog detinjstva pretvorila se u leju s lukom, a
na mestu gde je stajala singerica moje majke - bokor ruža. Pored bašte se
uzdiže nova trospratnica, u njoj stanuje profesor Smerdel. Kestenove su
posekali, rat, ljudi ili prosto - vreme.
A evo šta se tu zbilo, u Bemovoj dvadeset sedam. Pre dvadesetak
godina, koje sam hteo da preskočim jednim lirskim skokom unapred. Ulazi 
5
moj otac, dva-tri meseca po našem odlasku, u kuću broj 27 u Bemovoj i iznosi
naše stvari: dva ormara, dva kreveta, singericu moje majke. Kad su izneli i
poslednji deo nameštaja, a to je bio onaj otoman u kojem pevaju federi, evo -
gospoño Smerdel, ja još uvek s vama govorim - šta se zbilo: "Kada smo izneli
i poslednji deo nameštaja, draga moja Olga, a to je bio onaj otoman u kojem
pevaju federi, kuća se srušila kao kula od karata. Ne znam ni sam kakvim
sam čudom uspeo..." (Iz pisma Eduarda Sama, moga oca, svojoj sestri Olgi
Sam-Urfi).
Sada je tu posañen luk, lepi zeleni praziluk, gospoño...



Igra

Čovek proviri kroz ključaonicu i pomisli To nije on; nije Andreas. Dugo je
još stajao tako povijen, misleći To nije Andreas. Stajao je uporno, nepomično,
još i onda kada je osetio bol u krstima. Bio je visok, a brava mu je bila skoro u
visini nogu. No nije se micao. Nije se pomerio ni onda kada su mu oči stale da
suze pod staklom naočara, od čega mu se zamaglio vid. Iz sobe je strujala
hladna promaja kao kroz hodnik. No on se nije pomerio. Samo mu je jednom
staklo naočara dodirnulo bravu, i on tada pomeri glavu malo unazad. Ovo
moram da pokažem Mariji, mislio je nekako zlurado, a da nije bio svestan ni
toga da to misli, ni toga da ima u tome zluradosti. Moram pokazati Mariji
Maksa Ahašveroša, trgovca guščijim perjem. Nije znao zašto, ali je imao
potrebu da je vreña. A ovo će je uvrediti, mislio je zadovoljno. Treba da joj
pokažem kako teku ponornice krvi. Kako Andreas nije zapravo njen Plavi
Dečko (kako ona misli), nego njegova krv, unuk Maksa Lutajućeg. A to će je
zaboleti. Već je unapred likovao i uživao u njenoj skrivenoj patnji i nemoći da
se bar u sebi i ćutke suprotstavi snazi njegovih dokaza, kada bude ugledala
(kad joj on pokaže) kako njen Plavi Dečko, njen Andreas, nudi mušterije i ide
od slike do slike, kao da luta kroz vekove. A to će je zaboleti. Zato mu se nije
dalo da se odmakne od ključaonice, zato je odlagao taj trenutak zadovoljstva
koji mu je, eto, nadohvat ruke. Ali nije hteo, nije mogao da pruži ruku i dohvati 
6
to zadovoljstvo da je muči. Zato je odlagao taj trenutak. Čekao je da on sazri
sam od sebe, da pomodri i da padne kao zrela šljiva u blato. Zato nije hteo da
odmah zovne Mariju, nego je uporno i dalje virio kroz ključaonicu kroz koju je
strujala, kao kroz hodnik, hladna promaja čak odnekud iz bezvremenske
daljine. A na kraju tog hodnika, negde u pomućenoj, zamagljenoj, dalekoj
perspektivi, kao u sumraku, stajao je on, Maks Ahašveroš, trgovac guščijim
perjem, i nudio svoju robu, okretno, jevrejski. Čovek je mislio samo o njemu,
morao je da misli o njemu, jer ga je gledao. No nije zaboravljao ni na tren da
sve to treba da pokaže Mariji i da će je to zaboleti. Eto, zato je odmah nije
zvao. Čekao je da taj trenutak sazri sam od sebe, da pomodri kao šljiva, pa
da ga onda, kad padne, zgazi, utaba nogom.
Dečak je (meñutim) sam u sobi. Oseća kako mu zebu ruke i već odavno
želi da preñe u kuhinju da se zagreje, ali mu se to nikako ne da. Ovde ga niko
ne vidi, a tamo, u kuhinji, pred pogledom starijih, ne bi mogao ovako da se
igra. Možda mu i ne bi smetali, ne bi mu, verovatno, ništa prigovorili (naročito
majka), jer ovo je, on to oseća, sasvim bezazlena igra (šta je to
prema paljenju šibica u šupi ili prema pljuvanju na prolaznike). Ali ovo je
ipak neka čudna igra. Ani ovo nikad ne bi palo na pamet. Zato uporno drži
na ramenu cicani jastuk koji je uzeo sa kreveta i, šetajući se po sobi,
tobože poguren pod teretom, ide od slike do slike (ima u tome nečeg grešnog,
on to oseća) i govori nešto u poluglasu. Pored šivaće mašine, pred prozorom,
na izribanom patosu leže njegove zaboravljene igračke: olovni vojnici, klikeri
od gline i staklenci. Ali on sada igra neku drugu igru, mada još ne zna kako se
ona zove. "Gospoño, želite li belog labudovog perja?" šapuće on uz poklon,
zagledan u zagonetan osmeh Mona-Lize iznad Aninog kreveta. Na licu mu se
vidi iskreno razočaranje. Ovo mu je bila poslednja prilika. Do sada su ga
odbile tolike mušterije. I taj starac (sa smešnim šeširom i dugačkom lulom
meñu zečjim usnama), koji visi nad očevim krevetom, i ta stara gospoña
otmenog držanja (s grbavim nosem i smešnim siljatim cipelama na kopču), i svi
redom, pa sada i ova lepa žena što se tako zagonetno i dvosmisleno smeška,
čas, misliš, kupiće sve, čas imaš utisak da to odbija s blagim prezirom. Dečak
stoji pred njom uvreñen i - zaljubljen. teka njen odgovor i jednako misli: Ovaj 
7
posao i nije za mene. Ovoj bih ženi dao svu robu za lepe oči, za osmeh, i
moja bi radnja propala. Ipak, neka propadne, misli on, dok mu oči blago
blistaju. Neka, sve ću joj dati, neka spava u mekoj postelji. Zatim naglo, glasno:
"Gospodo Mona-Lizo, evo za vas od jednog mladog trgovčića na dar za vašu
postelju... Platili ste svojim osmehom, gospoño." Klanja se i crveni izistinski,
mada zna da je sve to igra i obmana, ali se stidi svog nedoraslog kavaljerstva i
izdajstva prema sebi, jer kad se već neko igra trgovca, treba da gleda da robu
što bolje proda, a ne da bankrotira zbog jednog osmeha.
Čovek proviri kroz ključaonicu. I vide svog pokojnog oca, Maksa
Ahašveroša. To nije bio duh. To je bio glavom Maks Ahašveroš, trgovac
guščijim perjem. Dolazio je odnekud iz daljine. Čovek je ćutao. Osećao je
kako mu se muti vid. Kroz ključaonicu je kao kroz hodnik strujala oštra
promaja. Maks je naišao na musteriju: »Frau, wünschen Sie feiner
gansgefeder?«, reče Maks uz šeretski poklon i skinu džak sa ramena.
Čovek je ćutao.
"Gospodo Mona-Lizo", reče Maks, "ovo je najlepše perje u ovom kraju.
To je perje s Ledinog labuda. Želite li čistog labudovog perja?" - Zatim, videći
na licu mušterije osmeh, jedva osetan osmeh koji je i prezir i milošta, ali koji
ipak malo obećava, on uze svoj džak na rame i reče uz poklon: "Adios, senorita,
pokajaćete se." - Tada se čovek trže. Njegove ruke, što su sve dotle mirovale
prekrštene straga, počeše odjednom da govore nešto što žena nije mogla da
vidi jer je bila okrenuta leñima. Eduard pak nije mogao da odvoji oko od
ključaonice. No odjednom on se uspravi i obrisa oči maramicom, ne skidajuci
naočari. "Marija", reče on u poluglasu, "pogodi ko je u sobi? Proviri! Samo
pažljivo." Žena se okrenu ne ispuštajući iz ruke džezvu po kojoj je lizao
ljubičasti plamen špiritusne lampe. "Ko, Eduarde? Ko?" Videla je kako se
njegove zenice napinju pod staklom naočara. "Ko? Ko? Pogledaj! " viknu on
razjareno. "Moj pokojni otac. Maks Ahašver!" Onda se umorno svali na jednu
stolicu i pripali tigaretu. Ona skloni džezvu sa plamena. Videlo se da i njene
ruke drhte.
Vrata zaplakaše i dečak se trže. Žena ga zateče s jastukom u naručju.
Osim njega nikog nije bilo u sobi. "Andi", reče ona, no nije mogla da prikrije 
8
podrhtavanje svoga glasa. "Šta radiš tu u hladnoj sobi? Ruke su ti sasvim
prozeble."
"Ništa", reče on. "Igram se."
"Ostavi taj jastuk", reče ona.
"Mama, pa ja se s jastukom igram", reče dečak, zatim stavi jastuk na
rame i stade pred nju. "Gospoño, želite li finog labudovog perja?" reče on uz
osmeh i pokloni se. Žena je ćutala. Dečaku se tada ugasi osmeh na licu (da,
znao je on to, osećao je, ima nečeg grešnog u toj igri). Ona mu istrže jastuk iz
ruke i baci ga na krevet. Zatim krenu prema vratima, no tu zastade prikovana
čovekovim pogledom. Ispustivši dečakovu ruku, hitro proñe pored njega.
"Jesi li videla Maksa Ahašveroša?" otkinu se s njegovih usana kao zrela
šljiva što pada u blato.
"Da, Eduarde, da. Videla sam ga. Nudio mi je perje od labuda. Madam,
želite li čistog labudovog perja."

"Bio jednom jedan car", poče žena da priča detetu posle molitve. "I?"
upita dečak brišući san sa očiju (no znao je da će ga, kao i uvek, njena priča
uspavati, uzaludan je sav njegov napor). "I on se oženi jednom Cigankom..." -
"A zašto?" upita on. "Ciganka je bila lepa, najlepša u čitavoj carevini. I, tako,
ona mu rodi sina koji će naslediti očevu carevinu. Car je tada, srećan što je
dobio naslednika, naredio da ubiju Ciganku, jer kad bi se doznalo da je ona
majka detetova, budući bi naslednik izgubio presto. Tako on nikad nije ni
doznao ko mu je majka. Srećom, dete se vrglo na oca i niko nije mogao da
oseti u boji njegove kože jednu tamnu nijansu ciganske krvi." - "Ne razumem
to", reče dečak. "Nije ni važno. Slušaj dalje", reče njegova majka, kajući se
pomalo što je počela ovu priču, no sad već nije mogla da se zaustavi; ne
samo zbog deteta. "...Vaspitavali su ga najbolji učitelji i mudraci u carevini.
Car je bio zadovoljan i srećan." Tu se mogla zaustaviti, jer ni sama nije znala
kako da završi priču; biće to teško za dete. No kada začu dečakovo "a onda?"
(on je već bio svikao na obrte ), ona nastavi pre nego što je mogla da smisli
završetak: "Jednog dana car zaviri u sobu svoga sina da se uveri spava li već
carević." "A onda?" - Malo je ok
9
jastukom od baršuna i svile kako stoji pred slikom svoje majke i prosi: Koricu
hleba molim, silna carice, (oponašala je sad ciganski izgovor) i jednu krpicu
da pokrijem svoju golotinju... Kao izbezumljen, car ulete u sobu i zgrabi sina.
Šta to radiš, careviću? zavapi otac. Prosim, oče, reče carević. Dosadile su mi
sve druge igre, i konji, i sokolovi, pa se sada igram prosjaka." Govorila je sve
tiše i najzad ućutala. Dečak je bio zaspao. Onda ugasi lampu i krenu na
prstima.
"Je li ubio i sina?" začu ona iz mraka i trže se. Onda se vrati da pomiluje
dete. "Nije", reče šapatom, ne paleći svetio. "Nije."

Pogrom

Želja da ne propustim dogañaj u koji su bile umešane manje-više sve
meni poznate ličnosti iz ulice, kao i moja potajna namera da razmrsim klupko
svih tih dogañaja u koje se u poslednje vreme bio upleo moj život, naterali su
me da se hrabro pridružim gomili onih koji su jurili zadihano i koji su me
povukli sa sobom. Išao sam rame uz rame sa financima i vatrogascima,
dahtao kao na izmaku snaga i podešavao disanje prema njihovim koracima.
Mislio sam da ću tako moći da ulovim smisao svih zbivanja koja su me tih
dana potresala iz temelja i na koja nije znala da mi odgovori ni moja majka.
Išao sam boreći se sa svojim strahom. Sneg nam je škripao pod nogama,
tabao se i postajao tvrd kao pločnik, krt i zvonak. Gomila je tapkala po snegu
kao kakva golema stonoga, a iz njenih se usta podizala para, čista i bela.
Kroz zavesu smrdljivih isparenja i dahtanja do mene je dopirao, i pored
snežnog filtra, miris jeftinih parfema, nakisli miris znoja koji se širio iz zelenih
uniformi financa i plavih mundira vatrogasaca. Odjednom se začuo tresak
stakla koje je svojim bleskom poput munje sevnulo iznad gomile, a za njim je
usledilo, kao daleki eho, prštanje dasaka i, najzad, dah olakšanja kada je
kapija popustila pod pritiskom.
Stajao sam uporno pod tremom magacina, hvatajući se za peševe
kaputa, za suknje žena, bivao potiskivan i odbacivan, vraćao se opet uporno i
zavlačio se kroz šumu nogu, nošen svojim strahom, uveren da sam tu, u srcu
opasnosti, ponajbolje zaklonjen od tih ljudi, znajući da se ne smem udaljiti iz 
10
sigurnog zaklona njihove razjarenosti, da se ne smem udaljiti od te
mnogočlane mase ni za razmak jedne ruke, jer bi me mogli dohvatiti i zgaziti
nogama.
Kako su se vrata magacina otvarala prema vani, iskrslo je pitanje kako
da se raskrile, jer niko nije hteo da se udalji iz prvih redova, pa je nastala
paklena galama, vitlanje štapova i urlici, toptanje nogu i zapomaganje.
Odjednom su se, ni sam ne znam kakvim čudom, velika jednokrilna vrata
zasekla u tu crnu masu kao oštrica noža. Već je bio počeo da se hvata neki
plavičasti sumrak u velikim kockama, poput nekog golemog lifta što se spušta
izmeñu visokih zidova kao u svoje ležište. Vazduh je mirisao na petrolej i
sapun, a iz razjapljenih usta magacina kuljali su slojevi najrazličitijih mirisa,
kao prethodnica narandži i limunova, mirišljavih sapuna i začina. Zatim su
počele da nadiru, uz jeftine zvuke lima, neke četvrtaste konzerve koje su
sevale u mraku svojim bezopasnim mesinganim sjajem, kao kakvi noževi iz
escajga, svežnjevi sveca zavijenih u plavi pakpapir zveckali su kao sasušene
kosti, jabuke su padale s tupim zvukom, da bi bile odmah zatim smrskane pod
nogama, kao sažvakane. Iz mrkih papirnih džakova kuljao je šećer, škripeći
pod nogama i mešajući se sa razgaženom susnežicom. Ljudi su s mukom
izlazili iz gomile, noseći u naručju neke zamotuljke, kao decu. Brašno je
lebdelo u vazduhu kao puder, taložeći se na obrvama i dajući ljudima neki
svečan izgled, skoro šaljiv, praznički. Jedna je žena zasecala zubima svitak
svile, koji je izvadila ispod kaputa. U svetlosti šibice, koja joj je na tren
osvetlila lice, ugledao sam njene zube rumene u odsjaju svile. Gledao sam
kako se jedna bala cica s cvetićima uporno mota oko nogu i oko glava
gomile, kao trake krep-papira u novogodišnjoj noći. Taj je šareni cic počeo
opasno da se steže; žene počeše da vrište. No kako se unutrašnje kretanje
gomile time bilo samo još više uzburkalo, ljudi stadoše da se dave i da se
otimaju, da cepaju taj cic razjareno, no on je odnekud jednako izvirao, kao
reka, nadolazeći. Kada su u magacinu ostali samo goli zidovi i mrak, gomila
se poče hitro razilaziti, odnoseći svoj plen pod kaputima. Stajao sam sad po
strani, kao pravednik, pošteñen osvete. Tada me primeti jedna žena dobra
srca i, prolazeći pored mene, tutnu mi u ruku neku konzervu oblepljenu 
11
šarenim papirom, na kome je pisalo velikim crvenim slovima SPAGHETI A LA
MILANESE. Stiskao sam još dugo tu kutiju u naručju, ne znajući šta da radim
s njom, nemajući hrabrosti ni da je bacim ni da je odnesem kući. Gledao sam
prestravljeno gospodina Antona, financa, koji je stajao na jednom buretu i
bacao uvis konfete.



Priča koja se crveni

Noć na otvorenom moru u blizini koralnih sprudova. Proveravam svoj
pištolj ispod jastuka. Da, sve je u redu. Ukoliko doñe do pobune mornara ili
ukoliko se pojave na brodu ljudi Džoa Mamuta. Treba samo otvoriti malo više
prozor na kabini: noć je tropska, zaparna. Čuje se kreštanje galebova. Treba
da se naspavam. Sutra me čeka naporan dan.
"Hej, Sam, kako si izradio svoj zadatak?"
"Ne znam. Valjda će biti dobro."
"O čemu tu može da se piše? To je blesavo. O čemu si ti pisao?"
"O tome kako moja majka odlazi u Bakšu, ja je čekam kraj reke, dok mi
creva zavijaju kao u gladnog kurjaka. Onda ona dolazi. To je sve. Opisao sam
osmeh hleba u njenoj korpi."
"Sam, ti uvek nešto fantaziraš. Kakav je sad to osmeh hleba? Šta ti to
znači?"
"Tako. Valjda miris hleba. A o čemu si ti pisao?"
"O tome kako se peče hleb. Kako se moja majka popne na tavan,
donese brašno, znaš već, stavi u peć hlebove i posle ih izvadi. Eto. Svi smo
pisali to isto. Ti se jedini praviš važan."
"Gal, meni se jako piški, ali sam lenj da se pokrenem. Ovde u hladu tako
mi je lepo da nisam u stanju da poñem do vecea."
"Ista stvar. Bukvalno ću se upiškiti. A ti se opet praviš fin. Vece! To se
zove zahod ili klozet, ili: tamo gde i car piški peške!"
"Zvono će da zazvoni i mi ćemo se upiškiti. Tačno tako. Barem sa mnom
tako stoji stvar." 
12
"Okreni se na stranu i piški ovde. Ja ću te zakloniti."
"Mislio sam već o tome. Ali mogla bi neka devojčica da naiñe. I imam
utisak da mi ne bi poteklo."
"Ti se, naravno, opet praviš važan. Ali svejedno. Evo ti ruke i pokušaj da
se pridigneš. To ti ne pomažem zato što sam ti ja jedini drug u celoj školi,
nego zato što se i meni piški. A ako zvono zazvoni, onda smo gotovi..."
"Sam, ti mokriš kao konj. Čini mi se da piškim već čitav sat."
"Da li je već zvonilo?"
"Nije još, ali to je, po svoj prilici, neka zabuna. Možda je gospoña Rigo
sprečena nekim važnim poslom ili je već i zvonilo a mi nismo čuli."
"Gde su ostali? Vidiš li ostale? Čuješ li neki glas?"
"Ne znam tačno. Imam utisak da su već ušli. Zaboga, zar ti, Sam, ne
znaš da prekineš. Jednostavno - zaustavi česmu. Zavrni slavinu. Ja kad
piškim pa neko naiñe, jednostavno se napravim da nešto tražim u žbunu ili iza
drveta, a kad taj neko proñe, ja ponovo otvorim slavinu i dovršim. Zar ti se to
nikad nije dogodilo? Ti piškiš a neka od devojčica naiñe. Ili gospoña Rigo. Ili
bilo ko."
"Gal, hajde, ti idi. Ja ne mogu na čas ovako. Moram da ispraznim
bešiku, i tu nema druge."
"Sam, zar ti ne možeš malo da se nategneš?"
"Idi ti. Evo, imam utisak da će vodopad da se smanji. Ali sve mi se čini
da se meni još piški. Evo, sad mi je laknulo..."
Odjednom mi sa užasom ulazi u svest ja ovo sanjam, ja ovo sanjam i
topla me tečnost obliva u predelu bedara. Gospode, šta će reći na to moja
majka. A tek Ana! Ceo će me mesec zadirkivati, a možda će i ispričati nekom.
Moram samo da proverim koliko sam se skvasio. Možda nije doprlo do
čaršava. U tom slučaju, stvar je spašena. Obući ću pantalone na mokre gaće,
pa će se osušiti u školi. Pridižući se rukama na bok, opipavam dlanom
čaršave. Užas! Ležim na golemoj lokvi koja se širi. Koliko sam puta već rekao
u sebi da mi se to više neće dogoditi. I uvek sam uspevao da se probudim u
poslednjem trenutku. Skoro uvek. A sad me prevarilo. Stvarno, morao bih da
se stidim. I kako se samo nisam setio. Smešno. Piškiti čitav sat u školskom 
13
dvorištu. Dete od dve godine moglo bi da shvati da je to san. Sigurno je to
zbog onog prokletog gorkog čaja što smo ga juče ceo dan pili.
Naginjem se prema majci i šapućem joj na uvo, tiho da Ana ne čuje:
"Mama, ja sam se upiškio."
Ona se polako budi, ne shvatajući u prvi mah moje reči.
"Sanjao sam da sam u školskom klozetu pa sam se upiškio."
Ona polako, još u polusnu, opipava rukom čaršave ispod mene, zatim,
našavši lokvu, počinje da se smeška. Uzima sat sa nahtkasne i prinosi ga uvu
da proveri nije li stao.
"Treba da se presvučeš", šapuće mi zaverenički. "Vreme je da se
spremiš za školu."
Zatim polako, kako ne bi probudila Anu, ustaje iz kreveta, otvara ormar i
daje mi da se presvučem. Neka prljava jesenja zora, vlažna i mrgodna, ulazi
polako u našu sobu. Pomisao na ustajanje, na kišu, na školu deluje na mene
porazno. To naglo buñenje iz sna, ta sramota kojom mi se san narugao i
kojom mi se osvetio, još više me ubija. Odlazim s majkom u kuhinju i ona mi
posipa iz lonca malo vode kojom trljam oči i nos. Sad mi je već bolje.
Prebrodio sam srećno prljavu, mlaku reku koja se prostire izmeñu sna i života.
U telo mi se uvlači neka životinjska toplota i već vidim sebe kako trčim bos do
škole, kako ulazim i, prokisao i smrznut, sedam kraj peći, nemo, pun značaja
zbog sažaljenja koje će izazvati moje bose noge i moji prokisli dronjci. A
posle, kada se osušim, i kada budem sedeo na svom mestu (noge mi se ne
vide, a rumenilo iz ruku mi je odbeglo kao da sam navukao bele rukavice),
ponovo ću zadobiti svoj oreol prvaka u razredu i sedeću s tom krunom, mudra
držanja kao sova, dok će gospoña Rigo čitati najbolji zadatak (moj), glasom
uzvišenim i raspevanim, a zatim će nastupiti u razredu tišina, dok gospoña
Rigo ne bude došla k sebi od uzbuñenja i saopštila da će taj zadatak dati da
se štampa u Dobrom pastiru, zbog njegove poučnosti i njegove nadahnutosti.



 
14
Serenada za Anu
Čuo sam neki žagor pod prozorom i pomislih da su došli da ubiju mog
oca.
A onda je violina dovela sve u sumnju i oslobodila me straha. Taj koji je
svirao pod našim prozorom nije bio virtuoz, ali je, očigledno, bio zaljubljen u
moju sestru Anu. Violina je imala glas skoro ljudski. Neko je, do ušiju
zaljubljen u zvezde, u moju sestru Anu, pevao stidljivo, trudeći se da dâ svom
glasu što veću muškost i dubinu. Ipak je to pevanje ličilo na šaputanje:
Zašto je Gospod stvorio ljubav... Zašto su noći...
Onda Ana najzad pronañe šibice i ja je videh pri toj svetlosti, kao u
magnovenju, kako stoji iza zavese, u belom. A kada se vratila i ponovo legla,
začuh kako moja majka, dirnuta, skoro poslovično reče:
"Ana, zapamti to jednom zauvek. Kada se nekom drži podoknica, onda
treba zapaliti šibicu. To je znak otmene pažnje."
Smiren majčinim glasom, ja sam ponovo tonuo u san kao u šumu mirisa,
kao u zelenu livadu.
Ujutro smo našli u prozoru grančicu jabukovog cveta, sličnu srebrnoj
kruni, i dve-tri razbuktale crvene ruže. I još pre nego što nas je (sutradan u
školi) pitala učiteljica: "Koji je to magarac gazio noćas po bašti", ja sam još
ujutro, tako reći po mirisu, prepoznao cveće iz bašte gospoñe Rigo, jer ja sam
vezivao ruže, podsecao jorgovan.
Nisam hteo da kažem da je - sudeći po glasu - taj magarac što brsti ruže
bio gospodin Fuks mlañi, obućar, zaljubljen kradom u moju sestru Anu.
Ana, reci, da li sam sve to izmislio?
(Cveće i mirise.)

Livada, u jesen

Otišli su cirkusanti, "atlete" i mečkari, jesen je na izmaku. Tu na Malom
polju ili na Grofovom zapećku, kako ga još zovu, ostali su još samo tragovi
njihovog boravka, utabano polje i zgažene trave. Nasred livade nalazi se
jama, duboka skoro metar i jasno vidljiva meñu razgaženim krtičnjacima. Tu je 
15
još nedavno bio zaboden šatorski jarbol, pri dnu širok i netesan, a pri vrhu
tanak i vitak; na njemu barjak. Oko jame izrovano zemljište, sasvim golo,
nazire se ilovača izvučena iz dubine. Nije to ona jama od prošle ili pretprošle
godine, kako bi se moglo pomisliti. Jer cirkusi dolaze i odlaze, mali provincijski
cirkusi sastavljeni od Cigana i mañioničara, od pelivana i "atleta", svake
godine, s jeseni, kao poslednje slavlje leta, kao neki smešni paganski praznik.
Ali to nikad nije ista družina niti isti šator, pa ni isti jarbol. Ona jama od prošle
godine, ona u kojoj je tada bio zaboden stub šatora, sad se uopšte ne vidi i ne
bi se moglo reći gde je bila, jer ta je jama već zarasla kao rana, samo još
temeljitije - nije od nje ostao ni ožiljak; prekrile su je zemlja, trave, korovi. A i
ova će uskoro nestati, podlokana kišom i zatrpana zemljom, zatim će je neko
vreme skrivati sneg, a kad doñu prolećne mlake kiše i pljuskovi, zatrpaće je
zemljom i pokriti travom, kao da je nikad nije ni bilo. I neće biti ni traga od
jesenje svečanosti koja je ovde cvetala pod ružičastim šatrama.
I nigde više šarenog vašara, nigde pelivana, nigde kikota majmuna i
barikanja tromih slonova. Cirkus je otišao, iznenadno kao što je i došao.
Jednog jutra, rano, pre izlaska sunca, mišićavi mladići u mornarskim
majicama, koji su tu danima izvodili svoje veštine od kojih je svima zastajao
dah, povadili su kočeve, poskidali žice i konopce, oborili ružičasti šator i gordi
jarbol sa zastavom. Zatim su sve to spakovali hitro i umešno u svoje drvene
kućice, slične velikim lañama. Onda su krenuli, tiho, kao da se kriju, točkovi
kućica su škripali tužno, a kroz prozore, pored zamahnutih zavesa, moglo se
videti kako posluju oko ručka čarobne žene-ribe, dok se iz dimnjaka dizao
plavi dim, jedva vidljiv u jutarnjem plavetnilu neba. Životinje su rikale u
kavezima, samo se slon vukao iza povorke, dostojanstveno i lenjo, hladeći se
svojim golemim ušima.
Sada, tek dan-dva po odlasku cirkusa, polje još nosi sveže tragove
svega onoga što se tu zbivalo. Po tom širokom prostoru, širem od kruga koji
je pokrivao šator (po izgaženosti zemlje jasno se vide njegove granice), leže
po zemlji još svetli poklopci pivskih flaša, razbacani bez reda, opervaženi po
ivicama tankom čipkom, kao cvetovi, raskvašeni opušci cigareta, ogrizine
jabuka, već zarñale koštice od voća, zgaženi fišeci od sladoleda, tragovi konja 
16
i ljudi, sasušeni brabonjci cirkuskih zveri, kore hleba, listovi starih novina na
kojima su sedeli gledaoci, istrgnute stranice iz ñačkih svezaka s crtežima,
kutije od cigareta, od šibica, razvaljene kese od hartije po kojima šetaju mravi.
Na mestu gde je stajao stari kosmati cirkuski konj, "poni", zemlja je izrovana
kopitima, trava iskorenjena, samo se još nañe pokoja vlat zgažene i izmuljane
slame, sasvim potamnele. Malo dalje, vide se tragovi negdašnjeg šatora za
majmune; četvrtasti plato, iz kojeg još vire, po uglovima, grubo tesani klinovi
od hrastovine, s gornje strane oljušteni ušicama sekire. Mada je prošlo tek
nekoliko dana od odlaska cirkusa, trave se već mestimice ispravljaju, kao
zelene čelične opruge, naknadno, čudesno, kao da je tek sada sišlo s njih
ljudsko stopalo ili konjsko kopito.
Izvan ovog utabanog polja, trave su guste, mirišljave, izmešane s
kasnim poljskim cvećem, modrim i žutim, s napuklim zvončićima i svakojakim
korovom koji buja pobednički, daveći svojim pipcima, pri vrhu već zarñalim no
ne manje snažnim, nežne stabljike cvetova i modrozelenih trava. Ovo je
poslednji zamah trava, poslednji srk korenja. Bokvice su isturile svoje
potamnele stabljike okićene grozdovima, lišće korova počelo je po ivicima da
tamni i da se nabira, pretvarajući se pri vrhu u kandže koje prodiru jedna u
drugu. Vodi se tu neka za oko nevidljiva borba, neko bujanje iz kojeg strče
pobedničke sablje korova i njihovi dugi pipci, a cveće, pogoñeno tom
nezasitom navalom proždrljivih trava, buja poslednjom snagom, nekako
preterano mirisno. Opijeni i poneseni tim mirisima, teškim i izmešanim, i tim
bojama, zbunjujuće isprepletenim, pčele i insekti zuje bezglavo po tom
mirišljavom razbojištu, sudaraju se sa zunzarama i osama, sa lažipčelama i
leptirima. Poneki skakavac, podnaduo i težak, i sam boje lista koji vene,
proleti šumno preko livade, zatim padne, onako težak i trom, u gustu
zapletenost bilja, kao divlji, zreli plod.
Tako izgleda livada, pusta jesenja livada posle vašara...
Odjednom, sa zapada, izranja iz trava moj otac, zamahujući visoko
svojim štapom, i zastaje na samoj ivici utabanog polja, tamo gde je bio šator s
majmunima. Sagnuvši se, on počinje svojim strogim i znalačkim pogledom da
ispituje na cveću pogubni učinak jeseni. Onda mu se pogled zaustavlja na 
17
parčetu zgužvane hartije koja sasvim strči iz ove botanike i odudara svojim
bledim mrtvilom od bujne živosti jesenjeg zelenila. Prvo je dodirnu šiljkom
svog štapa, kao što ptica dodiruje kljunom nepoznat plod, zatim se sagnu i
raširi je, pa onako kratkovid, ne dižući je sa zemlje, poče da sriče sa nje
gotska slova. Bila je to stranica istrgnuta iz nekog nemačkog kuvara kojim su
se, bez sumnje, služili cirkusanti i "atlete", kako bi sačuvali gumenu elastičnost svog tela i čeličnu snagu svojih mišića: Umak od kiselice. Vrti glavom moj
otac, s izrazom ljutnje i prezira, jer se, očigledno, ne slaže sa ovim nemačkim
kuvarom, čija se besmislenost sada, u ovim ratnim danima, najtragičnije
oseća. A moj otac ima oproban recept za kiselicu koja se spravlja bez masti,
samo s vodom i solju, naravno s dodatkom nekog aromatičnog bilja i začina,
dostupnih svakom, no čija imena još čuva u tajnosti. Eto, zato se on sad mršti,
zato nastavlja da čita s ironičnim osmehom na usnama. Zatim, ponesen
tekstom, koji ga samo još više uverava u prednost njegovog načina, on
okreće drugu stranu, ne obraćajući pažnju na već stvrdlu skramu ljudskog
izmeta koji se nahvatao preko gotskih slova - dijagonalno. "He!" kliče moj
otac, "eto vam, gospodo, vašeg milerama! Eto vam vašeg gotskog umaka!" I,
zadovoljan zbog te male osvete, on se uspravlja, zatim jednim preciznim
pokretom mačevaoca nabada tu stranicu na šiljak svog štapa, kako bi još
neko vreme mogao da je ima uza se, kao podsetnik. Onda ponovo zakorači u
visoke trave, stiskajući pod pazuhom svoj herbarijum (HERBARIUM
PANNONIENSIS), u kojemu su ležali, kao skupocene marke, presovani
cvetovi i uzorci livadskog bilja: krasuljka, bogorodičine trave, žalfije, šafrana,
Gypsophila peniculate...



Verenici

Bilo je to u vreme kada njegov otac još nije pio (zapravo izmeñu dva
Velika Opijanja, kako je kasnije govorila njegova majka) i kada on, Andreas
Sam, još nije služio kod seljaka. Bilo je to, dakle, druge ili treće godine rata;
dečak nije imao više od osam, devet godina. Sedeo je u kolima opijen 
18
mirisom tek sakupljenog sena i gledao kako sunce zalazi za horizont, crveno.
"Dobar dan, gos'n Sam", reče seljak i skide svoj masni šešir. To je bilo,
dakle, u vreme kada gospodin Sam, to jest njegov otac, još nije pio.
Njegov otac skide svoj šešir s tvrdim obodom:
"Dobro veče. Vidite, sunce već zalazi."
"Sutra će biti vetrovito", reče seljak. "Kada je na zapadu rumeno posle
zalaska, znači biće vetrovito."
"Da, gospodine", reče njegov otac i nastavi da hoda za kolima koja su se
tromo vukla. Dečak nije znao da li ga je otac primetio. Osećao je vrtoglavicu
od sasušene divlje deteline i neku malaksalost. Odjednom zadrhta i zguri se u
senu. Otac i gospodin Herman govorili su o njemu. Čuo je kada je njegov otac
rekao: "Manite, postao je veliki mangup". Znao je da se ovo odnosilo na
njega. Zato ništa nije progovorio, samo se još više zavukao u seno na kolima,
skoro malaksao od guste opojnosti divlje deteline i kamilice.
"E, moj gospodine", reče seljak, "on će uskoro početi da trči za
suknjama devojčica."
"Šta kažete?" reče njegov otac. "Uskoro?! On je, molim vas, pre neki
dan učinio nešto tako da vam od sramote ne bih smeo reći."
Dečak je odjednom shvatio da otac zna za ono. Ali u svemu ga je
najviše zabolelo to što ga je njegova majka izneverila. A bila mu je obećala da
neće kazati ocu ništa. Ako se stvar ne ponovi.
"Kažem ja vama, gospodine..." reče seljak, no dečak je bio začepio uši
rukama da ne čuje šta pričaju. Hvatala ga je nesvestica od sasušene kamilice
i od - stida.
A evo kako je sve to bilo. Ta prokleta stvar zbog koje je sada morao da
crveni. (Da ostanemo pri trećem licu. Posle toliko godina, Andreas možda i
nisam ja.)
Igrali su se žmurke u dvorištu gospodina Saboa, Julijinog oca. To je bilo
u subotu, posle škole. Dok je Farkaš brojao, krili su se zajedno, po parovima:
Oto i Marika, Emika (Julijina sestra) i Oskar, Julija i Andi. On je već odavno
bio zagrejan za Juliju. Išli su u isti razred i bili su najbolji ñaci. On meñu
dečacima, ona meñu devojčicama. Ona je imala lepši rukopis od njega i 
19
odgovarala je brže, a on je lepše crtao i pisao bolje sastave.
Andi je često odlazio k njima, jer je njegova majka plela džempere od
angorske vune za gospoñu Sabo i njene kćeri. Zato je on često navraćao do
njih, naročito zimi, da nešto pozajmi za jelo. Zastao bi na vratima i rekao:
"Hvaljenisusimarija", i odmah dodavao: "Moja je mama zamolila gospoñu
Sabo da, ako imate i ako vam nije teško, da nam onda pozajmite kilo hleba.
Može i starog. Moja se mama unapred zahvaljuje i kaže da će idućeg leta da
odradi sve ono što smo vam dužni." Onda bi uzimao hleb zavijen u laneni
ubrus, zahvaljivao (još jednom), i odlazio trkom da obraduje svoju majku. Ali
se nikad nije zadržavao u kući gospodina Saboa.
"Napisaću ti jedno pismo", reče on šapatom.
Ležali su u pojati, na slami. Iz dvorišta je dopirao do njih Farkašev
promukli glas: pedespet, pedešes, pedesedam, pedesosam...
"Znam o čemu ćeš mi pisati", reče ona.
"Ne znaš", reče on.
"Znam."
Morali su da zaćute. Čuli su kako su zaškripala vrata na pojati.
"Eto nekog u slami", reče Farkaš.
Znali su da ih ne vidi. Onda je nastala tišina. Znali su i to da je Farkaš
još tu i da osluškuje. Zatim su čuli njegove korake na šljunku ispred pojate.
Nije zatvorio vrata.
"Ne znaš", ponovi on.
"Znam", reče ona.
"Daću ti ga sutra u školi. Staviću ga u veronauku. Strana trinaesta."
"Zašto trinaesta?"
"Tako", reče on.
"Dobro", reče ona. "Ali znam šta će biti u tom pismu."
"Zakuni se da nećeš reći nikom."
"Dobro", reče ona. "Ali znam šta će biti u tom pismu."
"Ne znaš", reče on. "Kada pismo pročitaš, spali ga, a pepeo razduvaj."
"Zašto?" upita ona.
"Tako", reče on. "Da se ne bi moglo pročitati šta je pisalo." 
20
"Već su ih sve pronašli", reče ona.
"Ti ideš prva", reče on. "I kaži da si bila u štali."
Ona skliznu niz slamu i potrča. Tek kad je čuo njen zvonki smeh na dnu
dvorišta, i on se spusti niz slamu.
Idući krug, brojanica je ispala na njega.
No posle su se, kao po dogovoru, ponovo našli na istom mestu.
"Znam što će biti u onom pismu", ponovi ona. Imala je pletenice iste boje
kao slama, prćast pegav nos i velika usta. Mirisala je na sasušenu divlju
detelinu.
"Hoćeš li sada?" reče on. Jedva je mogao da izgovori. "Hoćeš li to
sada?"
"Ja se bojim", reče ona.
"I ja", reče on.
"Zakuni se da nećeš reći nikom."
"Kunem se", reče on.
"Ja se bojim", ponovi ona.
Ležali su sasvim jedno uz drugo. Ona je zažmurila. On ju je poljubio.
Imala je rupicu na obrazu i pegav prćast nosić. Mirisala je na divlju detelinu.
"Ja se bojim", reče ona.
"I ja", reče on.
Jednom su se dugo zadržali u slami i Farkaš ih je zatekao.
"Andi i Julija su muž i žena", rekao je.
"Nije istina", reče Andi.
"Oni su muž i žena", ponovi Farkaš. "Oni su stalno zajedno."
"Izmeñu nas nema ništa", ciknu Julija.
"Zašto onda crveniš?" upita Farkaš. "Zašto onda crveni kad izmeñu njih
nema ništa?"
Julija poče da plače i time izdade stvar. Posle je sve krenulo naopako.
Andi je bio jači od Farkaša i zato ga je ošamario.
Farkaš je otrčao i požalio se Ani, Andijevoj sestri.
Zato je Andi bio rešio da se ne vrati kući na večeru. Ni sutra na doručak.
Da se nikad više ne vrati kući. Preko leta će loviti ribu u reci, a zimi će ići od 
21
sela do sela i pomagaće seljacima. A kada skupi dosta novca, kupiće čamac i
otići će svome dedi, na Cetinje. Ili bilo gde. Postaće gangster ili detektiv.
Svejedno.
Do mraka se krio na obali reke, onda je zahladnelo i on je počeo da
drhti. Od hladnoće i od straha. Sada ga majka i Ana sigurno traže svuda po
selu. Možda će mu majka umreti od žalosti ako se on ne vrati kući pre mraka.
Zato je rešio da odloži svoje putovanje i da doñe bliže selu. Čuo je Anin glas,
koji ga je dozivao. Odazvao joj se.
"Doñi kući", reče Ana. No nije smela da priñe vrbaku u kojem se krio, jer
je znala da on drži kamenicu u ruci. "Izañi, neću reći mami."
"Šta imaš da joj kažeš?" reče on.
"Neću joj reći da si Julijin verenik."
"Kaži mami da se ja nikad više neću vratiti kući", reče on, i oseti kako mu
se steže srce od žalosti.
"Mama će plakati", reče ona.
"Zar si joj rekla?" upita on.
"Nisam", reče Ana. "Bogami, nisam."
"Ako joj ne budeš rekla ništa, neću ići u San-Francisko. Ni u Crnu Goru."
"Neću joj reći", ponovi Ana.
Uto stiže i njegova majka i poče da ga doziva. Andreas obrisa oči,
udahnu duboko i izañe iz skrovišta. Onda šapnu Ani: "Važi, samo nemoj reći
ništa o onome."
Ali njegova bi majka uvek primetila kada je plakao.
"Zašto je plakao moj mali?" upita njegova majka.
"Nisam", reče on i ote mu se jedan uzdah kao posle plača.
Onda poče da plače. Seti se kako bi bilo njegovoj majci da je pobegao u
svet.
Ana je htela da mu pomogne:
"Hteo je da beži opet u San-Francisko. Ili u Crnu Goru, dedi."
Sad je već morao da prizna da je plakao. I da kaže i zašto je plakao.
Naravno, ni za šta na svetu ne bi priznao da je postao Julijin verenik i da je
spavao s njom u slami. Rekao je samo ono što se moralo reći: krio se u pojati 
22
sa Julijom, a Farkaš ga je zbog toga zadirkivao. Onda ga je on odalamio. To
je sve. Da su ga stavili na točak ili da su mu zapalili šibice pod noktima, ne bi
od toga više priznao.
I bio je uveren da je njegova majka poverovala u to i da joj Ana nije
ispričala ništa. Da je postao Julijin verenik i sve ostalo.
A sad, eto, upravo je shvatio da njegova majka sve zna, pa čak da je
rekla to i ocu, jer inače zašto bi njegov otac rekao da je on (Andi) pre neki dan
učinio nešto što se od sramote ne može ni reći?
I zato je sada začepio uši rukama i zažmurio, zato mu se činilo da će
umreti od stida i žalosti. Bio je skoro malaksao od guste opojnosti divlje, tek
sasušene deteline.
Kada je otvorio oči, video je kako njegov otac, onako visok, sa štapom u
ruci, sa svojim tvrdim crnim šeširom, zaostaje za kolima i kako se ocrtava na
purpurnom horizontu.



Zamak osvetljen suncem

Izgubila se Narandža, najlepša meñu kravama u selu. I on je mora naći
po svaku cenu, makar tragao za njom cele noći. Gospodin Molnar ne bi mu to
oprostio. Narandža je najbolja meñu kravama gospodina Molna-ra. Zato će
morati da pretraži celu šumu, pa i dalje ako treba. Reći će Viragu da potera sa
svojim i krave gospodina Molnara i neka mu kaže: "Narandža se izgubila. Kao
da je u zemlju propala." I neka još kaže: "Andi moli gospodina Molnara da se
ne ljuti na njega. On će sve učiniti da pronañe Narandžu, jer on zna da je
Narandža steona i da je to najbolja krava u celom selu. Ali, eto, kao da je u
zemlju propala." I neka još kaže: "Andi je poručio da ukoliko ne nañe
Narandžu do sutra ujutro - neka ga ne čekaju. On će otići u svet, neće se više
nikada vratiti u selo. Neka se gospodin Molnar ne ljuti." A gospoñi Sam,
njegovoj majci, neka kaže da ne plače. "Andi je otišao u svet, jer je izgubio
Narandžu." Samo neka to kaže oprezno, njegova bi mama mogla inače da
umre, na mestu. Zato bolje neka kaže samo: "Andi je izgubio Narandžu. Neće 
23
se vratiti dok je ne pronañe." Tako će reći Viragu. I on je njemu, Viragu,
pomagao uvek kada bi mu se izgubila neka krava.
A šta će reći gospodinu Molnaru ako nañe Narandžu, pa je dotera kući
kasno, u duboku noć, kao prošli put? Reći će mu kako je Narandža pasla tu u
blizini sa ostalim kravama, pa je u jednom trenutku nestala, kao da je u zemlju
propala.
"Da li ti uopšte čuvaš krave?" reći će mu gospodin Molnar. "Da li ti
uopšte čuvaš krave, reci! Šta ti to zapravo radiš u šumi, a?"
"Ništa, gospodine Molnar", reći će mu. "Znam da je Narandža steona i
nikad je ne puštam da se odvoji od ostalih krava. Ali, eto, kao da je bila u
zemlju propala." Tako će mu reći, ako je bude našao.
U tom trenutku dečaku se učini da čuje kako negde u gustišu pucketa
granje i on zastade, zadihan.
"Narandža! Narandža!"
Oslušnuo je, zaustavivši disanje.
Negde u daljini čuo se čobanski rog. On shvati da je u šumi već počeo
da se hvata mrak, uskoro neće moći više da razabere stazu.
"Dingo", reče dečak, "gde je Narandža? Reci, gde je Narandža?"
Pas je stajao pred njim i gledao ga nemo.
"Dingo, šta ćemo da radimo?" reče dečak.
Dok je govorio psu, gledao mu je pravo u oči i pas ga je razumeo.
Zavrteo je repom i zacvileo, nakrivivši glavu.
"Ako ne nañemo Narandžu uskoro, nećemo se vraćati gospodinu
Molnaru", nastavi dečak da razgovara sa psom, koji je išao ispred njega
cvileći.
Išli su uskom zaraslom stazom u pravcu Carskog duba.
"A ti ćeš sa mnom", reče dečak. "Gospodin Berki se neće mnogo ljutiti
što sam te poveo. On zna da si sa mnom i da ti neće ništa faliti. Zamisli kako
bi bilo da ti mene ostaviš?" reče dečak. "Tek, vratiš se jednog dana i zalaješ
pred kućom. Svi bi rekli: Andi se, izgleda, neće nikada više vratiti. Naravno,
ne bi to rekli glasno pred mojom mamom i Anom. Samo bi svi tako pomislili
kad bi se ti jednog dana vratio sam u selo." 
24
Pas zastade i poče da njuši.
"Gospode", reče dečak, "pomozi mi da nañem Narandžu."
Dingo zacvile i dečak shvati da je to bio svež zečji trag ili lisičja jazbina.
Jedva je još mogao da vidi psa koji je cvileći išao kroz gustiš.
"Zato ćemo ti i ja zajedno u svet. Jer, zamisli, šta bi bilo da se ti vratiš
sam, a moja mama i Ana i gospodin Berki i svi stoje pred tobom i pitaju te
prekorno: Dingo, gde je Andi? Moja bi majka odmah prepoznala po tebi da
sam ja mrtav, pa bi se srušila, a Ana bi počela da čupa kosu. Gospodin Berki,
moj roñak, počeo bi da ih teši i rekao bi: Zaboga, gospoño Sam, ne budite
ludi. Kakav je to dokaz, molim vas, da sa Andijem nije nešto u redu? Dingo se
jednostavno vratio, jer je ogladneo, ili ga je Andri sam oterao. - Tako bi rekao
gospodin Berki i ne bi se ljutio, jer bi i sam bio siguran da sam ja mrtav, ili da
su me zarobili drumski razbojnici, ili me rastrgli vukovi ili me zarobila šumska
vila. Ali on bi se pretvarao da mu ništa od toga nije palo na um, jer bi mu bilo
žao moje mame i Ane... A šta bi on, zapravo, mislio o tebi, a? Tu pred svima
ne bi ti ništa rekao, ali kada biste ostali nasamo, on bi te prezreo, možda bi ti
čak pljunuo u njušku, zato što si me napustio. Ja znam da ti to ne bi nikad
učinio, ali samo tako kažem. Sećaš li se one knjige Čovek, konj, pas, koju
sam čitao prošle jeseni? Sigurno se sećaš, čitao sam je dok smo čuvali krave
uz Rimski drum. Posle sam je pričao svima, i Viragu, i Laciki Tot i Beli
Hermanu, svima. E, dobro, sećaš li se kako su bili verni jedni drugima, seti se
samo. Ceo im Divlji Zapad nije mogao ništa... A ako bi nas napali vukovi? Ti
možeš da se obračunaš bar sa dva. A ja?
Šta misliš, koliko vukova mogu da ubiju Andi i Dingo kada ostanu
zajedno u šumi? A ako nas uhvate drumski razbojnici? Ti ćeš mi odvezati
konopac dok oni spavaju. Posle ćemo već lako. Oni će biti na spavanju, a ja
ću se domoći jednog pištolja. Ne, dva pištolja. U svaku ruku po jedan. Misliš li
ti da ne znam da rukujem pištoljem? Ja mislim da ti u to ne sumnjaš. A posle
ćemo ih odvesti u policiju. Oni će se čuditi i dugo će nas ispitivati. Posle će
pozvati moju mamu i gospoñu Rigo, moju učiteljicu. Moja će majka biti jako
uplašena, jer kada je zovu u policiju, to znači ili da sam ja nañen mrtav ili da
sam učinio neki veliki prestup. A oni će joj čestitati i reći će joj da sam uhvatio 
25
najopasniju i najkrvoločniju bandu drumskih razbojnika, za kojima je raspisana
poternica i za kojima se godinama već uzaludno traga. Onda će joj predati
nagradu. Ogromna suma. Da je tri dana i tri noći brojiš, ne bi je izbrojao. Ali
toliku sumu ne daju u ruke deci, makar i razoružali najopasniju bandu
drumskih razbojnika. Gospoña Rigo je tu da izbroji pare i da joj kažu kako je
po zakonu dužna da opravda sve moje izostanke. A sutradan, u školi, reći će:
Andi, ustani. Onda će Laci i Virag da pomisle kako će im učiteljica reći da
idem i donesem iz bašte šibu kojom će me posle isprašiti. Umesto toga, ona
će kazati: Deco, Andreas Sam, učenik naše škole, uhvatio je najopasniju
bandu drumskih razbojnika. Naravno, reći će da mu je pomagao i njegov pas,
zvani Dingo. A Julija Sabo će zaplakati od uzbuñenja kad se seti šta mi se
sve moglo dogoditi."
Govorio je već glasno. Osim psa, nije bilo nikog ko bi ga mogao čuti. U
šumi je već bilo mračno, samo se iznad visokih grana drveća pomaljalo
tamnoplavo nebo. Išao je kroz šiblje, za psom, zaklanjajući lice rukama.
Bosim je nogama gazio čas po mahovini, čas po svelom lišću, ili bi nagazio na
suvarke koji su mu pucketali pod nogama. Govorio je glasno, jer je šuma
odjednom počela da šumi hiljadama treptaja i dečaku se činilo da je sve
zauvek izgubljeno. Nigde nije više čuo glas čobana, a daleko mukanje krava
već je davno bilo zamrlo. Sada je već Virag sigurno oterao krave gospodina
Molnara i već mu priča, onako kako mu padne na pamet, jer još nisu bili
uspeli da se dogovore. Sigurno mu je ispričao sve najgore, izdao ga je. Kao
što ga je izdao i prošle godine, kada je on, Andi, jahao na Zemički, pa je
gospodin Molnar to doznao i zapretio mu da će ga otpustiti. Dakle, taj Virag je
uzeo lepo i sve ispričao: kako su čuvali u Grofovskoj šumi, kako su naložili
vatru i kako je on, Andi, pričao svima Kapetana Srebrnog zvona. Posle, kada
su hteli da priteraju krave bliže, jer se sunce već bilo klonilo zapadu, a čobani
iz Bakše i Čestrega već terali kući, onda je Andi primetio da mu nema
Narandže. Sigurno će ga gospodin Molnar pitati i to - pre koliko je vremena,
otprilike, Andi poslednji put pogledao gde su mu krave. A on će, taj smeteni
Virag, Ciganin, reći da su se on i Bela Herman dogovorili kako će tog dana
Bela da čuva i svoje i Andijeve, to jest gospodin-Molnarove krave, a da će 
26
Andi dovršiti Kapetana Srebrnog zvona i posle im ga ispričati. Eto, tako će
reći Virag. Kada je Bela Herman rekao da mu nema Narandže, on je samo
poslao psa da je potraži i nastavio odmah priču tamo gde je stao: kako je
Meleskinja ušla u brodsku kabinu i rekla Alehandru Hijaventu da će se
otrovati, iz ljubomore. Na dlanu je držala jednu malu belu pilulu, a oči su joj
blistale sjajem Karipskog mora...
"A šta bismo uradili", reče dečak glasno, govoreći psu za čijim je
cviljenjem išao skoro naslepo, "šta bismo uradili kada bi nas začarala šumska
vila? Vidiš, dobro je što si ti sa mnom. Koliko je meni poznato, ni šumske vile
ni veštice nemaju moć da začaraju pse. Zato bi ti, čim bismo ugledali zamak,
zastao malo iza mene da vidiš šta će se sve dogoditi. Nemoj se čuditi, možda
ćemo za koji minut ugledati takav zamak. Samo nemoj da se uplašiš. Ako to
bude lep, starinski zamak, poput onog grofovskog, tamo iza Carskog duba, i
ako bude osvetljen, onda je to zamak šumske vile. Misliš da ću pobeći? Ni po
koju cenu. Možda je ona i Narandžu odvela samo radi toga da bih je tražio, pa
da padnem u njene mreže. Kada je ugledam, praviću se da ne znam da je
ona šumska vila. Samo ću je pozdraviti lepo, učtivo, i pitaću je: da nije
gospoñica izvolela videti jednu steonu kravu boje narandže. Ona će se, to da
znaš, samo smeškati da bi me zavela, i krenuće prema zamku, tobože
postiñena. A znaš li kako ću je najsigurnije poznati? Biće sva u belom, kao u
svili, samo nešto još finije i providnije. Jer vile se uvek oblače u belo. Ja ću
onda da se pravim kao da ništa ne primećujem, samo ću lepo zahvaliti i
nastaviću da idem dalje, ukoliko budem mogao. Ako se probudim, to je onda
san. A ako se ne probudim, a ne budem mogao da idem - to znači da sam
začaran. Onda ću ostati kod nje neko vreme, ti se nećeš ljutiti. Vratićeš se i
pokušaćeš da objasniš mojoj majci i gospodinu Berkiju da ja nisam mrtav -
začarala me šumska vila. Da ne brinu. Ja ću ostati tamo godinu dana, možda
i dve. A znaš li, Dingo, koliko je to opasno? Za to se plaća glavom. Odatle još
niko nije pobegao. Ili zato što im je bilo toliko lepo da im se u svesti izbrisala
svaka druga uspomena, ili zato što ih je sustigla kazna. Ali ja ću pobeći. Ja
sam vešt. Ne znam još kako, ali ću pobeći. Zbog mame. Ona će znati da ja
nisam mrtav i čekaće me. Samo ti, Dingo, nemoj ništa da se plašiš kada 
27
budeš ugledao zamak, sav u svetlosti."
Onda se odjednom malo razdani. Ispred njih, kao da je u šumi buknuo
požar. Dečak i pas zastadoše za trenutak.
"Našli smo ti Narandžu", reče Virag. "Doveli su je čobani iz Bakše.
Prepoznali su je."
Nasred čistine, pri svetlosti zalaska, stajala je Narandža, rumena kao
višnja.
"To je najlepša krava u selu", reče dečak. "Zato su je prepoznali."
Odjednom mu bi žao što su pronašli kravu. Setio se da bi Virag mogao
ipak da sve ispriča gospodinu Molnaru. A možda bi u onom zamku ostao i
cele tri godine.



Livada

Išao je obalom reke, ka Bakši. U vazduhu se osećao miris ozona
pomešan s mirisom već prezrele zove. Sveži su se krtičnjaci crveneli kao
kraste. Onda odjednom granu sunce. U travi planuše ljutići. Zamirisa kamilica,
polje postade teško od obilja mirisa. Gledao je kako njegov pas grize
jagorčevinu, dok mu se niz njušku cede zelene bale. Onda i on leže u travu
potrbuške, kraj krtičnjaka koji se isparavao kao pogača. Grizao je zubima
stručak još vlažne kiselice.
Bio je bosonog, u kratkim pantalonama od tamnoplavog lana. Izmeñu
prstiju na rukama korile su mu se ranice od šuge.
(U to vreme još nisam ni pomišljao da ću ikada pisati priče, ali sam
pomislio: "Gospode, kako sam nemoćan pred ovim cvećem!")
A u džepu je stiskao dva miliona plavih ratnih novčanica, kojima je
trebalo da plati sumpor u šipkama. Pred lekarevom kućom trzao se na lancu
veliki bernardinac. Bio je besan od presitosti.
(Znao sam da ću morati da lažem: dva miliona, zapravo, ne vrede ništa.)
"Šta je, momče?" upita lekar. Bio je u belom mantilu koji je mirisao na mentolbombone. 
28
On pruži ruku i raširi prste: "Šuga", reče dečak. (Sve to ne može trajati
večno, mislio sam u sebi. Neka se lekar pozabavi mnome pola sata, plus put
natrag, cela ova neprijatnost završiće se najdalje za jedan sat. Kroz jedan sat,
kroz pola sata čak, vraćaću se obalom Kerke, a doktor, pretvaranje, laž i stid -
sve će to biti prošlost. Sve će mi to biti iza leña, kao rep u bernardinca. Sve će
to biti prošlost. A nikad dotle nisam pravio razliku izmeñu ta dva vremena.
Tada sam, tog dana kod lekara, naučio: kada ti je mučno, treba da misliš o
onome što dolazi posle. To je kao livada u povratku.)
Lekar mu napisa recept, po navici, onda se predomisli i pocepa ga i
dade mu dve šipke sumpora umotane u celofan. Dečak onda pokvasi grlo i
vrati se sa livade kojom je već koračao u mislima:
"Koliko vam dugujem, gospodine?"
"Koliko imaš novaca?" upita lekar.
"Dva miliona, gospodine", reče dečak.
(A već je išao livadom i odsecao štapom glave zvončića. Lekareva se
vila i pas, i sve to već nalazilo iza njega. I da je hteo, nije mogao da to vreme
ponovo dohvati - mogao bi se samo vrteti ukrug kao pas koji hoće da dohvati
svoj rep zubima.)
"A šta se može kupiti za dva miliona, mladiću?"
"Ne znam, gospodine."
(A znao je. Jedno jaje. Najviše toliko.)
"Ništa", reče lekar.
(A on je već bio sasvim blizu svoje kuće. Bio je zapravo već na brvnu i
gledao je na trenutak kako voda otiče, kao vreme.)
Išao je, dakle, obalom reke ka selu. Išao je kao pobednik. U jednom je
džepu stiskao dva miliona plavih ratnih novčanica, a u drugom dve šipke
sumpora zavijene u celofan.
I već je video: Ana, njegova sestra, i njegova majka pred vratima. Ana
krvari izmeñu prstiju.
Baciće šipke na sto i reći će:
"Razmutiti u masti. Mazati uveče, pred spavanje."
Onda će za trenutak zaboraviti (namerno), pa će se prisetiti. Baciće 
29
novčanice na sto:
"Ovo nije hteo da uzme", reći će. "To ništa ne vredi. I on zna da to ništa
ne vredi."
Ali pre toga: stajaće na brvnu i gledaće kako voda otiče.
Zamišljao je svoju majku kako muti sumpor u limenoj zdelici. Kao
žumance. Doñe ti da ga pojedeš.
Vraćao se obalom reke ka selu. Pobednik nad vremenom, još uvek
nemoćan pred cvećem i livadom.



Dok mu bistu kosu

"Andi, ostani posle časa", rekla je gospoña Rigo, njegova učiteljica. Nije
kazala: Andreas Sam. Nego samo Andi... Znači opet će morati da joj očisti
kokošarnik - ima već dva-tri meseca kako ga nije čistio.
I dok su svi lupali klupama, izlazeći, on je sedeo kao postiñen, i mislio je
kako će ga gospoña Rigo pozvati posle posla da ga nahrani. Naravno, on će
morati pre toga da se dobro umije. Da očisti drvcetom prljavštinu ispod nokata
i da ispere usta.
Ali ne može da ne misli na ono što dolazi pre toga, pre umivanja.
Sasušeni kokošiji izmet hvata mu se za jezik i ulazi mu u pluća. Nozdrve mu
se slepljuju od prašine. Mete i struže klečeći na kolenima. Kada više ne može
da zadržava dah, podiže dva crepa sa krova i pomalja glavu. Njegova
raščupana glava na dugom tankom vratu iznad kokošarnika liči na divlju
pečurku. Pljuvačka mu je gusta i tamna kao svež kokošiji izmet.
Posle vraća na mesto crepove koje je pomerio i izlazi natraške, puzeći.
Kada oseti pod nogama prečagu na lestvicama, dohvata obema rukama stari
lavor, napukao po ivicama i skoro bez emajla, napunjen vrškom stvrdnutim
kokošijim izmetom boje pepela. Olinjalu kratku metlu naslanja u ugao klozeta
u dnu dvorišta, a izmet prosipa u ružičnjak.
Jesen je, ruže se već krune. Bêle se popadale latice na suvom lišću.
Jedna jarkocrvena ruža bukti kao sunce na zalasku. Njen miris mu na 
30
trenutak zapahne nozdrve i dečak je dodirne nosom. Ruža se namah
raspada. Vazduh zamiriše na sušenu alevu papriku.
Sada se umiva u drvenom koritu pored šupe za drva. U početku voda je
bistra i u njoj se bele oblaci. Kada se bolje nagne - vidi svoje lice. A dno je
korita obloženo tamnozelenim baršunom.
Uranja glavu u korito.
Kokošije vaši plivaju po vodi.
A u ustima mu još uvek ukus pilećih bataka sa kojih nije dobro
očerupano perje.
Posle kuca (ne zamišlja; kuca) na staklena vrata. Otvara mu Atila, sin
gospoñe Rigo, njegov vršnjak. Dečak gazi po ćilimu bosim nogama - ćilim je
kao dno korita, baršunast. Postavljaju mu večeru u kuhinji. Sto je prekriven
kariranom mušemom koja miriše na zagorelo mleko. Na tanjiru čvarci, malo
već sasušeni. U porcelanskoj beloj činiji - jabuke, rumene, i jedna narandža.
On je gladan, ali ne može da jede jer ga posmatraju. Prevrće u ustima
masni zalogaj; premešta noge ispod stola. Ne vidi, ali zna - na betonu ostaje
vlažan trag njegovih stopala. Biće mu krivo sutra, kad ogladni.
Zažmuri - narandža liči na ružu.
Ustaje i zahvaljuje najljubaznije.
Gospoña Rigo stavlja mu u kesu čvarke koje nije mogao da pojede. I još
mu daje jednu jabuku koju on, zbunjen, stavlja u nedra.
Zažmuri - narandža liči na sunce pri zalasku.
A kod kuće, malo zatim: leži u krevetu potrbuške, go, samo mu glava viri
ispod jorgana. Njegova majka i Ana, njegova sestra – bištu mu kosu. I šavove
na košulji. I dok mu majka prebira po kosi, pucketajući noktima, njega
svladava san, nagao kao nesvestica. Dolazi mu, ko zna zašto, da zaplače. Ali
nema snage ni za to. Oseća samo miris svoje kuće i svog jastuka i dolazi mu
u svest ona crvena ruža što se raspala u ružičnjaku. Ta mu ruža za trenutak
blesne u svesti takvom silinom da, stisnuvši oči kao od jake svetlosti, može da
oseti njen miris - miris aleve paprike.
I to je poslednje što još može da jasno razabere. Taj iznenadni miris i
sjaj. Taj rumeni blesak. 
31
Kapci mu se zatvaraju, a san, poput nesvestice, naglo ga uljuljkuje.
Još čuje samo kao iz velike daljine, odnekud iz ružičnjaka, glas svoje
sestre Ane:
"Gle ti nje, gde se zavukla, prokletnica! Čak pod pazuho. Mislila je da je
tu neću pronaći!"



Priča o pečurkama

"Jednostavno, ovde ih niko nije tražio", reče dečak.
"Gospode", reče gospoña Sam ushićeno i izruči u travu šišarke.
Stajali su na proplanku, na samom izlazu iz Grofovske šume. Sunce je
oblivalo crvenom svetlošću sasušeno lišće i borove iglice. Mirisalo je na trulo
seno i na šumsku smolu.
"Ovde ih niko nije tražio", ponovi dečak.
Ali se niko nije pomerio s mesta. Stajali su i gledali kao zapanjeni. Svuda
naokolo, po ivicama proplanka, rasle su velike pečurke, odozgo sjajne i mrke
kao hlebovi.
"Kada smo ovuda prošli, nije ih bilo", reče Ana.
"Da", reče gospoña Sam poučno, "vrganji mogu da izrastu za svega
nekoliko sati. Naročito posle kiše."
"Kad smo bili kod Carskog duba", reče dečak, "padala je kiša".
"Da", reče gospoña Sam, "sevalo je sa zapada. Mora da je pljusak tuda
prošao."
"Imam utisak da je zemlja još vlažna", reče Ana i zagreba nogom sloj
trulog lišća.
Ali se još niko nije pomerio da uzbere gljive. Stajali su i posmatrali ih.
Činilo im se da gledaju kako izrastaju tu pred njihovim očima. Kao da vide
kako svrdlaju odnekud iz dubine, poput neke čudne gliste, zatim kako se
nadima sloj trulog lišća. Onda se ispod zemlje pomalja mrka glatka kapa, kao
testo koje se rumeni i nadolazi.
Prvo su ih brali pažljivo, otkopavajući pristima sloj vlažnog lišća koji je 
32
zaklanjao koren. Zatim su odjednom, jer im se učinilo da bi mogao naići neko,
počeli da ih grabe, da ih lome i trpaju u džak iz kojeg su izručili šišarke. Već
su čitavu jesen krstarili šumom, skupljajući šišarke koje će ložiti zimi a jedva
da su nekad našli po koju pečurku.
"Eto", reče dečak, "gospodin Molnar ustaje u tri i ide negde daleko,
mislim čak do Kesthelja. Pečurke obično rastu u dubinama šuma."
"O ovome nemoj nikome da pričaš", kaže Ana s prekorom u glasu.
"Nemoj odmah da se izbrbljaš."
"Tako je", kaže gospoña Sam. "Našli smo ih iza Carskog duba. Tako
ćemo reći."
"Gospodin Molnar kaže da svako ima svoje mesto gde bere vrganje",
reče dečak. "I to nikom ne kazuje".
"Samo se bojim da ih neko ne otkrije", kaže Ana. "Ovo je sasvim pored
puta. Dovoljno je da nekome svrati krava."
"Moraću da pitam gospoñu Sabo kako se suše", reče gospoña Sam. "Da
napravim zalihu za zimu."
"Samo se iseckaju, ovako, uzduž", reče dečak. "Zatim se suše na belom
čaršavu. Gospoda Molnar ih suši na krovu."
"Na krovu?" kaže Ana sumnjičavo.
"Da, na krovu kokošarnika", reče dečak. "Prvo razastre čaršav, zatim
razvije po njemu iseckane pečurke. Kada zañe sunce, ona ih pokupi. To je
sve."
One najmanje nisu pobrali. Ostavili su ih da porastu.
"Dakle, nikom ni reči", ponovi gospoña Sam. "Našli smo ih iza Carskog
duba, ako neko pita."
"Što se mene tiče", reče Ana, "ja se neću izbrbljati."
"Nekome je dovoljno da vidi pečurke pa da odmah zna gde su ubrane",
reče dečak. "Samo ih pogleda i već sve zna."
"On to kaže zato", reče Ana, "što će se hvaliti pred gospodinom
Molnarom i pred onim Ciganinom Viragom s kojim je počeo da se druži".
"Ne znam samo šta će mu taj Virag", reče gospoña Sam.
Išli su prečcem, preko vlažnih livada. Na zapadu, iza sela, dizali su se 
33
rumeni oblaci. Gledali su u te oblake. I išli ćutke po vlažnoj travi. Džak je prvo
nosila gospoda Sam. Zatim joj je pomagala Ana. Andi je išao ispred njih, rijući
sveže krtičnjake svojim štapom od klena.
"Dobro veče, gospoño Sam", reče stari Horvat. "Danas smo bili vredni,
a?"
"Dobro veče, gos'n Horvat", reče gospoña Sam i premesti džak na drugo
rame.
Starac zabode šiljak svog štapa u pečurku koja se dokotrljala pred
njegove noge.
"Gle", reče on, "čemu će vam ti otrovni vrganji?"
"Kako otrovni, gospodine Horvat?" upita dečak.
"Savetujem vam, gospoño Sam", reče seljak, "da to što pre bacite. I to
ne na moju njivu, nego u reku, iza sela... Gospode, da nisam naišao na
vreme, od ove bi čestite porodice ostao samo onaj ludi otac!"
Gospoña Sam spusti džak na zemlju i htede nešto da kaže. No ne reče
ništa. Samo cimnu dečaka za ruku i krenuše sve troje ka reci.



Mačke

U jorgovanu iza kuće dečak je pronašao četiri šlepa mačeta. Mada je po
njihovom cviljenju shvatio da ih je neko odvojio od njihove majke, koja ih sada
sigurno traži na drugom kraju sela, plačući po krovovima, ipak se ponadao da
će ih prisvojiti neka druga mačka, neka mačka usedelica, ili neka mačka
nerotkinja ili bilo kakva mačka dobra srca.
Treba priznati: dečak je ušao u baštu da krade ribizle. Ležao je
poleñuške ispod žbuna i razgrtao lišće. Crveni su grozdovi visili nad njegovom
glavom kao minñuše. Pri dnu su bili poprskani sitnim kapljicama blata - sinoć
je padala kiša. Ribizla se nalazila odmah uz živicu od jorgovana.
Mačkicama se učinilo, mada ga nisu mogle videti, da im se to bliži neki
ogroman mačor. Nisu znale da dečak krade ribizle i da usput uhodi ptice.
Pištale su kao sasvim mala deca. 
34
Dečak utrča u kuću i stavi u limenku malo hleba i mleka, zatim tutnu
redom mačje njuškice u limenku. One su samo pištale bespomoćno,
naprežući svoje krmeljive kapke.
To je bilo pred veče.
Ujutro rano, pre nego što je krenuo da istera krave gospodina Molnara,
dakle vrlo rano, poñe u baštu iza kuće da proveri šta je s njegovim mačićima,
nije li ih prekonoć usvojila neka mačka usedelica, neka mačka nerotkinja ili
bilo kakva mačka dobra srca. Drhtali su na rosi, bez drugog znaka života.
Limenka je stajala kraj njih, nedirnuta. Samo je hleb bio nabubreo, upivši
mleko.
"Nema pravde na svetu", reče dečak u sebi. "Ni meñu ljudima, ni meñu
mačkama!"
Onda ugleda kraj sebe jedan velik kamen, podiže ga i spusti naglo.
Jedno mače ciknu kao gumena igračka, a glava mu osta pod kamenom.
Samo su mu se šapice istezale i grčile. Meñu kandžama bi se tada pojavila
ružičasta lepeza. Kada podiže kamen, on ugleda mačkinu glavu umrljanu
krvlju i jedno zlatnozeleno oko ispod napuklih kapaka. Dečak ciknu i ponovo
podiže kamen.
Bio mu je potreban čitav sat dok ih je sve pobio.
(Videći ga tako zajapurenog i prestravljenog kako drhteći stoji pred njim,
kao da mu je pozlilo, gospodin Molnar mu nije rekao ništa.)
Sahranio ih je tek uveče, kraj živice od jorgovana. Zajedno s mačkama
zakopao je i kamen. Nije stavio nikakav znak.



Kruške

Seljak se penje na drvo i otresa kruške koje šumno padaju u travu. One
zrelije pucaju, i iz njih se izliva njihova tamna utroba boje zrelih smokava. Na
njih se ustremljuju ose, opijene slašću. Seljanke, koje kiselo mirišu na znoj,
lome kruške preplanulim rukama, tražeći manje zrele, sočnije.
Jedan dečak, koji je celo pre podne skupljao i vezivao klasje, prinosi 
35
kruške nosu, zatim ih zagrize ili baca daleko od sebe da se ne bi sakupljale
ose.
"Gle!" kaže gospoña Molnar, dečakova nova gazdarica, "ovaj mali Sam
bira kruške, Bože mi prosti, kao pas, njuhom. Moraćemo da ga vodimo u lov,
sa psima. Ionako imamo malo pasa..."



Konji

Dečak je ležao poleñuške na drvenom sanduku i zurio u oblake dima što
su se vukli po tavanici. Iz dima bi se katkad pojavile crne masne grede s kojih
se cedila čañ, sjajna i gusta. Iz limenog šporeta vetar bi u naletima isterivao
pramenove dima, koji bi za tenutak zalepršali oko visokog tankog čunka, kao
griva. Uljanica napunjena petrolejom i kolomazom probijala je zavesu od
dima, pucketajući. Raskvašena ilovača zaudarala je na konjsku mokraću. (Tu
su pre nekoliko godina bili smešteni konji.) Iako je prostorija bila prekopana, i
nabijena nova kao vosak žuta ilovača, ipak je još zaudaralo. Vlaga se pela uz
zemljane zidove i razjedala ih kao kiselina.
Napolju je padao sneg, a vetar bi kroz pukotine na prozoru i ispod vrata
ubacivao pregršti igličastog kristala. U šporetu su cvrčale vlažne šišarke, kao
pljuvačka na vrelim usnama.
"Kako ne crknete u ovom dimu!" reče vojnik trljajući oči zaslepljene
dimom.
"Navikli smo", reče dečak. "Proširite ćebe ovde dole, biće vam toplije. A
i dima je manje."
Vojnik, brkajlija-trećepozivac, prostre ćebe pored dečaka i uze da krpi
raskvašeno sedlo. Dečak je ležao pored njega na tvrdom sanduku, zavijen u
očev stari kaput. Drhtao je i, zatvorenih očiju, samo njuhom, oštrim kao u psapričara, u nekoj vrsti bolesnog polusna, pratio šta se oko njega zbiva. Miris
nakisele konjske mokraće, miris vlažne ilovače, kao miris svežeg testa, truli
miris petroleja, sveza struja šumske smole. Onda miris štale što ga unese
vojnik. (To je bio jedan od konjušara koji im je bio dodeljen na kvartir.) 
36
Odjednom začuše kako neko otresa sneg sa cipela pred vratima. To je
bio drugi konjušar. Pomoli glavu kroz odškrinuta vrata i reče, kao da objavljuje
pad Turskog carstva:
"Sultan je pao!"
Dečak se uspravi naglo. Vojnik zabode krivu iglu u sedlo i žurno izañe.
Dečak za njim.
Plamen uljanice zaleprša po štali kao preplašena buljina.
Sultan je ležao na boku u tankoj strugotini, nepomično. Oči su mu bile
tamnoljubičaste, bez zvezde u njima. Samo mu je na čelu još blistao srebrni
polumesec.
"Sultane!" lupi ga vojnik po sapima. "Ne daj se, Sultane!"
Sultan je ležao ukočeno, kao svrgnuti spomenik.
Onda stariji vojnik reče:
"A sutra će major da se dere na nas. 'Ajde ti dokaži sad njemu da nema
sena. Ukradi - veli - izmisli, rodi ga. A kako da ga izmisliš, kako da ga rodiš,
sunce li mu!... Ne sme, veli, da se krade, ali konji moraju da imaju sena.
Makar mi, veli, svi pocrkali. Odakle ti glava zna! Pa sad, eto, ubedi ti njega!"
Onda ritnu konja cokulom u rebra. Sultan samo zamahnu glavom,
bespomoćno.
"I ova će za njim", reče mladi vojnik i udari Bulu cokulom u sapi. Kobila
se zaljulja na svojim tankim nogama, ali se ne sruši.
"'Ajd, ubedi sad ti njega!" reče brkajlija žalosno. "Rodi ga, veli, izmisli."
"Treba ih podupreti", reče mlañi vojnik. "Ne sme major da ih nañe
ovako."
Onda donesoše na brzinu konope i prebaciše ih preko greda na tavanici,
iznad kobile. Jedan su joj konop provukli iza prednjih nogu, oko trbuha, drugi
ispred sapi. Onda zategoše konopce. Dečak je držao uljanicu, zaklanjajući
plamen prozeblim prstima.
Za Sultanov spomenik morali su da pozovu nekoliko vojnika iz
susedstva. Prebaciše opet konope preko greda, zatim ih provukoše ispod
Sultanovog trbuha i iza prednjih nogu, kao malopre. Vojnici počeše da viču
složno "Hu! - Hu! - Hu!" i konj se polako uspravljao, krut i zelen kao bronza. 
37
Ujutro je dečak otrčao u štalu. (To je i pre nekad bila štala, a posle je
služila za šupu, gde je njegova strina držala strugotinu za svoju veliku peć.) U
štali je bilo hladno, magla se bila uvukla pod tavanicu. Konji su lebdeli nad
zemljom, kao spomenici u zimsko jutro. Glava Bule počivala je, kruta i
opuštena na vratu, sasvim na zemlji i pisala je gubicom po strugotini jednu
istu ravnu crtu - vetar ju je ljuljao tamo-amo. Sultanova je glava ostala
zakačena meñu visokim praznim prečkama, gde je stajala rukovet vlažnog
sena, iznad jasala, odakle se belasao njegov ugasli polumesec.
Major je došao malo zatim, zadihan, crven u licu od besa i hladnoće.
Konjušari su stajali pred njim u snegu do kolena, u stavu mirno, podnaduli od
nesanice. Major im zapreti prekim sudom. Pisar sastavi zapisnik, koji mu
izdiktira civil-veterinar. Onda major ode sa svojim posilnim, psujući. Vojnici
uñoše bez reči u štalu i popustiše konopce. Bula se sruši u tanku strugotinu.
Zatim svrgoše i Sultanov spomenik, kao u revoluciji.
"Crkni!" reče brkajlija. "Znao sam da ćeš crknuti!"
Stomak rage odjeknu kao bronza.
Vojnici onda natovariše mrcine na sanke i odvukoše ih na konjsko
groblje. Sanke je vukla jedna raga na kojoj se moglo videti da će i sama
uskoro dospeti tamo. Za sankama je tapkao jedan dečak žalosna srca (koga
su zvali Andi) i jedan pas, koga su zvali Dingo.



Čovek koji je dolazio izdaleka

Tri dana i tri noći su prolazili vojnici ispred naše kuće. Možete li da
zamislite koliko je to vojnika kada tri dana i tri noći prolaze ispred vaše kuće
bez prestanka! Išli su peške i na kolima, na konjima i kamionima. Tri dana i tri
noći. A ja sam celo to vreme stajao u zaklonu od jorgovana. Trećeg dana
posle podne prošao je i poslednji vojnik. Bio je zaostao daleko iza svih. Glava
mu je bila zavijena, a na ramenu je nosio papagaja. Tek kada je prošao,
izvukao sam se iz jorgovana i izašao na ulicu. Ne biste mogli ni po čemu
primetiti da su kroz selo tri dana prolazili vojnici. Osim, možda, po tišini. 
38
Pomalo mi je već bilo krivo što nema nijednog vojnika da proñe kroz
selo. Kada vam tri dana i tri noći prolaze vojnici ispred kuće, već počinjete da
se privikavate na njih. Posle vam se sve čini tako pusto. Niko ne jaše konje,
niko ne svira u harmoniku.
Onda ugledah na dnu sela kako se iz oblaka prašine pomaljaju neka
kola i pomislih da opet nailazi vojska. No to su bila jedna jedina, smešna mala
kola. U njih su bile upregnute dve mule (zapravo mazge, kako će se kasnije
videti). Prašina im je bila toliko izmenila boju da su ličile pre na dva miša nego
na mule ili mazge. Na dva miša koja su izašla iz džaka sa brašnom.
Kako u selu nije bilo nikog ko bi u to vreme stajao na ulici i zurio u
svakog ko naiñe, to se čovek obrati baš meni. Rekao mi je nešto na nekom
stranom jeziku, no ja ga nisam baš najbolje razumeo. Znao sam samo to da
kada jedan čovek i jedna žena dolaze iz daleka na tako malim kolima, da im
je sigurno potrebna voda. Zato rekoh:
"Sigurno dolazite iz daleka?"
Znao sam da će me razumeti. Otac mi je jednom objasnio da se dva
čoveka koji govore različite jezike ipak mogu nekako sporazumeti ako su ljudi
dobre volje i dobre pameti. U takvim prilikama treba samo govoriti polako i
mudro, i ne treba, naravno, postavljati teška pitanja. Zato sam ja pitao sasvim
polako i sasvim jednostavno da li dolaze iz daleka. Pri tom sam još pokazao
rukom negde neodreñeno, u pravcu odakle su došli. Time sam hteo da
podvučem značenje svojih reči.
"Mladiću", reče čovek silazeći s kola, "neka ti je dovoljno to da dolazimo
iz daleka i da nam se žuri. Zato reci gde možemo da napojimo ove mazge."
"A ja sam mislio da su to mule", rekoh.
"Mada najviše liče na miševe. A što se tiče vode, možete da svratite u
naše dvorište."
Čovek onda uhvati mazgu za uvo i potera kola u naše dvorište. Ja
utrčah u kuću i rekoh majci da je svratio k nama jedan čovek koji dolazi iz
daleka i koji govori tako da se čovek može s njim lepo sporazumeti, mada je
stranac. Onda uzeh kantu i donesoh vode s bunara, koji je bio na uglu. Kako
se naši roñaci nisu bili vratili iz logora, to sam ja raspolagao dvorištem i 
39
štalom. Rekoh, dakle, čoveku da može ispregnuti mazge.
Dok se on umivao (žena je i dalje sedela u kolima), pitao sam ga da nije,
možda, usput sreo negde mog oca. Jer kada čovek dolazi iz daleka, sigurno
sretne usput mnogo sveta. Rekao sam mu da je moj otac visok, pomalo
pogrbljen, da nosi crni šešir sa tvrdim obodom, naočari sa gvozdenim okvirom
i štap sa šiljkom. "Odveli su ga pre dve-tri godine", rekoh, "i od tada nemamo
nikakvih vesti o njemu."
Čovek mi reče tada da je zaista sreo usput mnogo ljudi, jer kada čovek
dolazi iz daleka, sretne mnogo sveta. "Bilo je meñu njima", reče on, "i takvih
sa crnim šeširom i štapom, pa je, bez sumnje, neki od njih bio i tvoj otac."
"Išao je", rekoh, "pomalo smešno, jer je imao ravne tabane." I onda ga
upitah nije li neki od tih ljudi koje je sreo sa crnim šeširom i štapom imao
pomalo čudan hod.
"Možda je", reče čovek, "neki od tih ljudi koje sam sreo bio zaista
dustabanlija. Kada čovek putuje mesecima, onda sretne sigurno i nekog ko
ima smešan hod."
"Kada je otišao od kuće", rekoh, "imao je na sebi gerok i tamne
pantalone sa svetlim štraftama. Kosu je češljao po sredini i imao je visoki
okovratnik od kaučuka. Niste li sreli slučajno usput jednog takvog čoveka?"
"O", nasmeja se čovek - pomislivši valjda da sam neki veliki lažov ili
šaljivčina - "zbilja sam sreo jednog takvog čoveka. Nosio je crni šešir sa
tvrdim obodom, naočari sa gvozdenim okvirom, štap i sve ostalo. Imao je
smešan hod i nosio je crni gerok i pantalone sa svetlim štraftama. Imao je
visok okovratnik od kaučuka. Bilo je to", reče, "pre ravno četiri godine u
Bukureštu. Taj je čovek bio, mladiću, japanski ministar teške industrije!"


 
40
Iz baršunastog albuma

l
...Na šumu se beše naglo spustio mrak. Moja je majka imala neko čudno
predosećanje, neku nemirnu slutn
41
želju gospoñe Rebeke da otpiše mog oca na najbezbolniji način - tim sporim
mahanjem glave. Ona nam se unosila u lice (jer beše postala kratkovida),
približavajući nam uz sam obraz plamen sveće, zatim je to svoje odrečno
mahanje glavom ponovila za svakog ponaosob, i uvek s drugim prizvukom
punim značenja: mojoj majci s nekom vrstom iskrenog sažaljenja, Ani sa
pedagoškim prizvukom - sad oprezno, mala moja kuzino! - a meni s nekom
potajnom zlura-došću: tvoje će verovanje u njegovu besmrtnost uskoro biti
sasvim oboreno, mali naduvenko; vreme će obesnažiti tvoju veru! Žmirkajući
značajno, lukavo osmehnutih očiju, dok joj lice i usta behu skamenjeni, ona
je dugo držala plamen sveće kraj mog obraza i, zagledana u moje zenice,
mahala je levo-desno svojim velikim nosem. Da li je bilo još nekog značenja u
njenoj pantomimi? Šta se još krilo u tim velikim crnim očima luñačkog sjaja?
Sve mi se čini da je taj zlobni prizvuk poticao iz želje da mi se saopšti
činjenica da moj otac ne samo što nije umro kao heroj, s nekom besmrtnom
rečenicom na usnama, koja će se pamtiti i navoditi kao primer filozofskog
držanja i mudre hladnokrvnosti pred licem velike smrti, nego naprotiv, da je
pred svojim dželatima... Oh, ne sumnjam. Začelo beše naslutio značenje
opake igre u koju ga behu uvukli, i kad su ga stavili na levu stranu, meñu žene
i decu, meñu bolesne i nesposobne za rad - (jer on je bio sve to istovremeno,
veliki bolesnik i histerična žena, žena bremenita od neke večne i lažne
gravidnosti kao od nekog golemog tumora, a bio je i dete, veliko dete svoga
doba i svoga plemena, kao što je bio i nesposoban za rad, za svaki rad, fizički
i umni podjednako, jer se krivulja njegove genijalnosti i njegove aktivnosti
opasno izvijala i dospevala tako, u svojoj kružnoj putanji, do polazne tačke,
do apsolutne nule, do svoje potpune negacije) - na levu stranu, dakle, od
Boga i od života, on je za trenutak, ali samo za trenutak, bez sumnje pomislio
da je to njegova podvala, njegov smisao za humor, njegovo snalaženje u
komplikovanim životnim situacijama, no odmah zatim mora da je osetio,
svojim crevima i svojom ludom glavom, da je stao na stranu smrti dobrovoljno,
glupavo, da su mu, dakle, podvalili kao detetu... Zlobne oči gospoñe Rebeke
davale su mogućnost da se nasluti gorka i tragična istina: idući u toj koloni
nevoljnika i bolesnika, meñ užasnutim ženama i prestravljenom decom, idući 
42
s njima i uz njih, onako visok i pogrbljen, bez svojih naočara, i bez štapa, koje
mu behu oduzeli, gegajući se nesigurnim koracima u toj koloni žrtvovanih, kao
pastir meñ svojim stadom, kao rabin sa svojom pastvom, kao profesor na čelu
svojih ñaka... ah, ne. Udarali su ga pendrecima i kundacima, on je jaukao i
padao, žene su ga hrabrile i podizale, a on je, jaoj, plakao kao malo dete, dok
se iz njega širio miris njegova tela, grozni zadah njegovih izdajničkih creva.

2
Od naših roñaka vratio se još samo moj stric Andrej, i on opaljen nekim
čudnim suncem, nekom adskom svetlošću, koja je davala koži boju bolesne
memljivosti - pogubni pečat nekog crnog sunca. On je doneo sa sobom
pesme novih vremena, tužne logorske balade i rabinske naricaljke, koje je
pevao u poluglasu, bez sluha, ili ih je svirao u okarinu, hukćući kao sova.
Dan-dva po povratku, on poče da prekopava štalu na onom mestu gde
su nekad bili smešteni vojnički konji, čemu se beše uzaludno protivila strina
Rebeka. Zemlja, koju je izbacivao iz dubine beše vlažna i zaudaraše na
konjsku mokraću. Uskoro je u tom bunaru što ga je sam iskopao sasvim
potonula glava mog strica Andreja, a glas mu je dopirao, dok je izdavao
kratka nareñenja strini Rebeki, kao iz grobnice. Na moje ogromno
zaprepašćenje, nemalo zatim ugledah strinu Rebeku kako izvlači iz tog
smrdljivog bunara svitak cica išaranog buktećim ružama, crvenim i plavim!
Slagala je kraj nogu tu svoju lovinu, te ruže što se behu upetljale u mrežu cica
kao sjajne dubinske ribe. Kakav ulov! Ugledavši prve ruže, još retke i sitne,
tek u pupoljku, tu sitnež plave ribe upetljanu u okca mreže, gde su ležale
dugo te behu već počele da zaudaraju i da blede, moja strina poče da grabi
cic nervozno, povlačeći ga s grozničavim naporom. O, nesreće! Ta ogromna
bala, zakopana ovde uoči rata, zavijena u voštano platno i stavljena u tvrd
sanduk, beše sasvim razjedena kiselim rastvorom konjske mokraće, koja je
sve pretvorila u prah i pepeo - ruže su zaudarale kao trule, crknute ribe.
Sutradan je strina Rebeka pokušala da spase što se spasti može: svoju je
golemu mrežu razastrla po plotu, u petostrukom sloju, računajući zacelo na
blagotvorni uticaj sunca. Oko kuće bejaše, dakle, prekonoć nikla živica od 
43
ruža-puzavica, kao oko starinskih zamkova, ali dvorište je zaudaralo na
mokraću. Uzalud. Na cicu se samo jasno pokazao pogubni uticaj vremena i
pomrčine, zemlje i ćilibarskog mlaza što su ga vojnički konji tokom ratnih
godina upravljali u zemlju, koso, poput sunčevog zraka. Sa suzama u očima,
strina Rebeka je pokušavala da spašava to svoje jedino bogatstvo, taj svoj
skriveni rudnik, pa je počela da iseca makazama parčiće platna, jedva duže
od lakta, no na kraju je morala da baci sve na ñubre, jer se cic raspadao pod
prstima kao paučina. Svu noć su ona i stric Andrej, krišom od seljaka, bacali
te bofl-ruže na ñubrište, vilama. O, koliko je te noći palo groznih kletvi na
teška oruña ratnih konja, koliko opakih anatema, koliko blistavih i strašnih
poreñenja.

3
Valjda pod uticajem našeg oca, uticajem čijim se pogubnim zamkama
opirala sve dok je on bio živ, moja se majka počinje i sama zanositi mišlju da
konstruiše mašinu za pletenje - od dasaka i od žica starih amrela. Mada je
svoju rukotvornu veštinu bila dovela do savršenstva, jednako u brzini kao i u
lepoti izrade, ostvarivši svojim iglama od paoka točkova bicikla čitavu malu
manufakturu, dovoljnu da snabde ceo okrug svojim proizvodima, moja se
majka spremala da svoju radionicu proširi tom rukotvornom mašinom za
pletenje i da počne da snabdeva ne samo okrug nego i celu županiju. To će
joj omogućiti da nas, Anu i mene, "povuče sa njiva", kako je govorila, i da nam
vrati naše grañansko dostojanstvo. Na žalost, tu svoju ideju moja majka
napušta, teška srca, već posle prvih, pripremnih radova - nije uspela da nañe
stare amrele. Rad nastavlja, dakle, rukom, noću, uz petrolejku u kojoj još uvek
gori ratni kolomaz pomešan s petrolejem i pastom za obuću, vitla svojim
iglama sjajnim poput platine. Te dve igle... Kažem dve igle, a trebalo bi,
zapravo, reći da su u taj pribor za pletenje ulazili i njeni prsti, sasvim
ravnopravno, ne samo kao deo ruke i izvršioci volje nego i kao deo pribora za
pletenje, kao igle; tu mislim, u prvom redu, na ispružene kažiprste, kojima su
one dve metalne igle (i one pravljene njenom rukom) dodate samo kao
dopuna. I ne znajući za to, moja majka beše ostvarila svoju mašinu za 
44
pletenje: preko nežnog hrpta kažiprsta, tamo gde jednako teče meka nit,
urezao se tanak kanal, kao pod oštrom, čeličnom žicom instrumenta. Iz tog
tuceta zavitlanih igala, iz tog čudesnog rukopisa, ispredale bi se, poput bajke,
duge bele stranice pletiva od angorske vune, i kada biste duhnuli u to
pahuljasto paperje da bi se malo razmaklo, nazreli biste čudesne šare, poput
onih sa istočnjačkih ćilimova. Tajna majčine veštine bila je prosta - ona se
nikad nije ponavljala. Kada bi gospoña Fanika naručila isti onakav džemper
kakav je gospoñice Marije, moja je majka, ne mogavši da dokazuje svoje
razloge sitnoj sujeti seoskih lepotica, prihvatala narudžbinu bez primedbe, ali
je na zadatu temu pravila novu varijaciju, samo na izgled sličnu uzoru, pa je,
menjajući rukopis i šaru, stvarala jedan sasvim nov stil, samo na izgled sličan
prethodnom, tek toliko da se po njemu prepozna ruka majstora, njegov lični
pečat, neponovljiv. Ona je to činila iz sasvim praktičnih razloga - njeni
proizvodi, zbog prestiža firme, moraju biti unikati, dakle neponovljivi čak i za
nju samu. Njena je radnja cvetala, ali ne zadugo. Seoske žene i ratne
udovice, ponesene njenim primerom i iskrenim divljenjem (koje se, naravno,
kako to obično biva, uskoro pretvorilo u zavist i ogovaranje), počeše i same
da pletu za dugih zimskih večeri, s početka nevešto, a zatim sve spretnije,
rukopis im postajaše vrlo sličan njenom, savršena imitacija originala, ali
imitacija, no dovoljno vešta e da bi neupućeni mogli videti razliku i uočiti svu
bedu tih lažnih tvorevina bez tanane iskrenosti pravog nadahnuća i pravog
doživljaja. U početku je moja majka pokušavala da se suprotstavi toj navali
oponašanja time što je počela da menja svoj rukopis, da svojoj veštini daje
oblik neprivlačne virtuoznosti koja obeshrabruje, ali uzalud. Njeno majstorstvo, stečeno dugim besanim noćima, mukom i radom, pletenjem i
nadahnućem, paranjem i rasparivanjem, razvlačilo se po seoskim
radionicama, podražavano s bezočnošću. Uvidevši da su šarlatani u stanju da
oponašaju virtuoznost majstora, ona je pribegla jednostavnosti, golotinji stila
i izraza, ne propuštajući pri tom da u taj "glat" uplete neku tajanstvenu šaru,
mističnu ružu nadahnuća i pečat majstora. Uzaman. Lažne su ruže počele
da se pojavljuju u angorskom pletivu na istom onom mestu gde i njene i,
mada veštačke, neupućeni nisu znali da ih razlikuju od pravih. (A trebalo je 
45
samo zaviriti u naličje majčinog pletiva, tamo gde beše utisnut simetrični
negativ njene rukotvorine, pa videti, po čvorićima i vezama, po sitnom korenju
pletiva, koliko je truda bilo potrebno da se iz tih rasparanih niti, iz otpadaka i
kratkih končića napravi lice pletiva, gde talog i tvoračke zavrzlame ne behu
vidljive, nego je sve delovalo čisto i lako, kao pravljeno od jedne jedine niti, u
jednom jedinom zamahu.) Najzad je moja majka, posle teških iskušenja i
nesanica, digla ruke od svega i ponovo izišla na njive da pabirči - beže ostala
bez ijedne narudžbine.

4
Ulazimo u voz sa svojim smešnim prtljagom, vučemo sa sobom čergu
svoga lutalaštva, žalosnu prćiju mog detinjstva. Naš istorijski kofer, sad već
oguljen i s kopčama koje svaki čas popuštaju sa zarñalim praskom, kao stari
pištolji-kremenjače, isplovio je iz potopa sam i pust, kao mrtvački sanduk. U
njemu sad leže samo žalosni ostaci mog oca, kao u urni pepeo: njegove
fotografije i dokumenta. Tu su još i njegova krštenica i školska svedočanstva,
te neverovatne tore ispisane kaligrafskim rukopisom neke daleke prošlosti,
skoro mitske, dragocena svedočanstva mrtvog pesnika, istorijski arhiv
njegove boljke: prepisi sudskih parnica, papiri Fabrike četkarskih proizvoda u
Subotici (koju je on doveo do bankrotstva), dekreti, rešenja o postavljanju,
unapreñenja za šefa staničnih postaja, zatim dva njegova pisma - "Veliko i
Malo zaveštanje" - kao i otpusnice iz bolnice u Kovinu...
Kakvom sam tada bio mišlju voñen kad sam tu čudesnu arhivu
prokrijumčario u naš kofer, krišom od svoje majke? To beše, bez sumnje,
rana svest o tome da će to biti jedina prćija mog detinjstva, jedini materijalni
dokaz da sam nekad bio i da je nekad bio moj otac. Jer bez svega toga, bez
tih rukopisa i bez tih fotografija, ja bih danas zacelo bio uveren da sve to nije
postojalo, da je sve to jedna naknadna, sanjana priča, koju sam izmislio sebi
za utehu. Lik mog oca bi se izbrisao iz sećanja, kao i toliki drugi, i kad bih
pružio ruku, dohvatio bih prazninu. Mislio bih da sanjam.
Tu porodičnu arhivu, koju sam probrao tada pred odlazak, a po svojim
sopstvenim merilima, sad vidim - pouzdanim, prokrijumčario sam u kofer 
46
zajedno sa svojim ñačkim sveskama i knjigama, odabranim: od svezaka sam
poneo samo dve, one sa svojim školskim sastavima, a od knjiga ñačku Bibliju,
Mali katehizis, vrtlarski priručnik za drugi razred, Mein zweites deutsches
Buch od gospoñe Lujze Haugseth Lamacs, Hodočašće dečjih srdaca, koje je,
na osnovu crkvene pesmarice, sastavio Dr Carolus Gigler, censor
dioecesanus. Tu je još bio i jedan od mojih najdražih romana iz petparačke
serije, Kapetan Srebrnog zvona, i, najzad i pre svega, kao kruna tog arhiva,
Jugoslovenski zemaljski i internacionalni KONDUKTER, autobuski, brodarski,
železnički i avionski, iz 1938. godine, čiji je glavni urednik bio moj otac (i koji
će doživeti svoju ponovnu afirmaciju i svoju čudesnu metamorfozu, svoje
uzašašće, u jednoj od mojih knjiga). Taj sam kondukter stavio meñu svoje
stvari, meñu moje knjige, kao dragoceno nasleñe.

5
Meñ retkim dokumentima mog detinjstva nalazi se i jedna knjižica,
zelena poput lista, i ne veća od njega - danas već i ona požutela kao list.
Pored dve metalne kopče stavljene u prevoje, u prepone listova, na nju je
naknadno dodata još jedna kopča koja skrozira tanku sveščiću, od korica do
korica. Tu sam kopču stavio ja, svojeručno, probivši prethodno stranice
pomoću majčine pletaće igle, jer sam bio iscepio jedan od listova, čime su
parne stranice izgubile svoju ravnotežu, i jedna, jedna od prvih, ostala da
landara, na moj velik užas. Mislim da je fatalna greška bila napravljena time
što sam za razlog izostanka upisao u tu kontrolnu knjižicu, po savetu svoje
majke, nešto što mi se nije činilo dovoljno ubedljivim, neku bolest, magareći
kašalj, boginje ili slično, a meni se više sviñala gola-golcata ponižavajuća
istina, (stvar koju sam, barem u književnosti, i do dana današnjeg sačuvao).
Posle izvoda iz strogog disciplinskog pravilnika, koji laskavim rečima poziva
profesore i roditelje na saradnju i uzajamno poštovanje ("Molimo cenj.
roditelje da gospodu profesore u poseti prime s blagonaklonošću"), knjižica se
završava opomenom da je učenik dužan da knjižicu sačuva u čistom stanju
sve do kraja školske godine (otud moj strah zbog iscepane stranice) i da
upisane primedbe mora da pokaže još istog dana "onima kojih se to tiče". Na 
47
sledećoj strani - mesta za potpise. Kod imena majke: udova Eduarda Sama.
Kod imena oca - duga, talasasta linija: pusto more. Tu je liniju, kao i
krivotvoreni potpis moje majke, upisala Ana, moja sestra. Linija ide dužinom
cele crte, zatalasana, zatim se, pri kraju, uspinje i lomi. U toj jednoj jedinoj
krivulji, nemirnoj i zupčastoj, tek sa po kojim blagim talasanjem, a pri kraju
sasvim neurasteničnoj i izlomljenoj, čitamo liniju života našeg oca, njegov
vrludav korak i pad, njegov hropac: pomahnitali kardiogram, rukopis njegova
srca!

6
O čemu još govore njeni paragrafi, prazne rubrike koje je ispisivala
nevidljivim mastilom mašta dečaka? One samo postavljaju prosta pitanja o
učenikovom vremenu, o njegovom rasporedu, o onom u školi i onom izvan
škole: šta uči? ko ga uči? kad ima časove? koje jezike? Tu, u tim upitnicima, u
tim pitanjima bez odgovora, posejano je seme nostalgije za znanjem, gorka
zavist, seme potajnih snova i detinjih ambicija. U tim shematičnim pitanjima
(klavir? violina?) nalazi se slutnja jednog sveta meni nedostupnog,
nepoznatog. Iz te knjižice, iz njenih rubrika, sličnih belim staklenim vratima,
pomaljaju se učtiva lica domaćih učitelja i guvernanti, svetli saloni i spokoj
popodnevnih sati kad zazvoni zvonce na vratima, i u učenikovu sobu ulazi
bleda guvernanta (od 4 do 6) sa božanskim bonjour na usnama, pa se u
sobu zajedno sa njom useli slutnja jednog sveta koji je sad još u šiframa, no
čije tajne ključeve nosi ona, pod jezikom kao medaljon, a značenje šifri polako
se pomalja. Nemalo zatim (hajde da sanjarimo!) opet zvoni zvonce na
vratima, zvonkije i lepše, jer pred vratima je gospodin profesor klavira, gle,
već prebira po klavijaturi dugim belim prstima, kaplju etide, prodiru iz dečje
sobe sa spuštenim zavesama. A zatim? Zatim dolazi profesor... ne;
profesorka! Uz njen tanak struk bolje pristaju otmeni oblici violine, njoj se ne
stvara podvoljak kad nasloni svoju tužnu glavu na instrument. (Ne, sad više
ne žalim za tim. Zacelo bejaše lepše i korisnije - i tu reč pišem sa zebnjom -
gaziti u hladna jesenja popodneva bosim nogama toplu kravlju balegu.) Sa
smislom za istinu i verujući u otmenost patnje, upisujem u tu svoju knjižicu, u 
48
rubriku razlog izostanka - nedostatak obuće (13. februar 1944), a za peti,
četrnaesti i dvadeset četvrti februar - mećava...

7
Ali zašto smo vukli sa sobom te "dunje", te grozne bale uvijene u
pakpapir i stegnute kanapima? Zašto smo ih vukli sa sobom, ta moja se
majka s lakoćom rastajala i od vrednijih stvari (kao od svoje singerice
svojedobno) nego što su bile te ukiseljene perine, vlažne i grumuljičave, sa
zadahom buñi, i iz kojih se cedilo sitno paperje i lepilo po kosi i po odeći, kao
prljav vlažan sneg. Kroz proreñeno sito tankog cica pomaljali su se, pored
paperjastih pahuljica, još i oštri, rožnati šiljci tamnog perja peradi, vukući za
sobom ufitiljena i slepljena krilca. Nije bilo teško uočiti, po tamnoj boji bez
preliva i sjaja, rñastoriñoj i crnoj, da je i to perje bilo lažno, kao što su i perine
bile lažne i neudobne, jer osim neznatne količine nekad čistog paperja tovnih
panonskih gusaka, one su bile ispunjene tvrdim nečijanim perjem kokošaka,
meñu kojima pomori behu tako česti. Bez sumnje, moja je majka znala za tu
podvalu koja se bila uvukla u naše snove i naše nesanice, ali za nju su te
perine značile isto toliko mnogo, što znači sve, koliko za mene relikvije moga
detinjstva: očeva dokumenta i moje knjige. Za nju su te ofucane "dunje" bile
simbol našega detinjstva i njene ljubavi za nas, uspomene onih idiličnih
večernjih sati kada bi nam te perine, tada još nove i s navlakama od batista,
podavijala pod leda i pod noge, udarajući po tom golemom kiselom testu
svojim raširenim dlanom, dok su nam se ispod njih pomaljale samo kudrave
kose i rumeni vrhovi noseva...
Ne verujem da je mojoj majci mogla da izmakne grozna činjenica koje ja
tada još nisam bio svestan: da su te perine, ispunjene lažnim guščijim perjem,
samo nastavak, možda poslednje poglavlje, one lutalačke, ahasvere istorije
koju je započeo moj otac, zapravo još njegovi preci, trgovci guščijim perjem, a
koji su dospeli tu negde iz dalekog mraka istorije - teško, nasledno breme koje
smo mi još jednako vukli, besmisleno.


 
49
Dečak i pas
Pas koji govori

Roñen sam, po pričanju moje majke, iz jedne njene lakomislene
avanture, koja joj je donela sedmoro dece i mnogo bede. Dva moja brata i
jedna sestra umrli su odmah po roñenju. A ja sam progledao u kući gospoñe
Albine Kniper, seoske babice, u godinama rata, početkom jeseni. I moja
majka i gospoña Albina mnogo su se brinule za mene, hranile me i tetošile.
Korpa mi je bila obložena krpama i perjem, kao gnezdo kakve ptice. Majka me
poučavala životu: kako se maše repom, kako se pokazuju očnjaci, kako se
čisti krmelj iz očiju i kako se teraju dosadne muve. Tu smo uvežbavali meñu
sobom i osnovne zahvate napada i odbrane. Bila je to lepa i bezopasna igra.
Nasrtali smo jedni na druge kao seoski džukci, ali smo očnjake prekrivali
velurom, a kandže smo držali u šapama, kao kame u futroli.
Ali jednog dana odvojiše me od majke, i zapravo tada počinje moj pasji
život. (Ovo "pasji" nemojte da shvatite pogrešno, ne žalim se na život. Nego
kažem prosto: moj život.)
Kada je gospodin Berki (tako se zvao moj budući gazda i gospodar)
platio gospoñi Kniper, još nije bilo odlučeno koje će od nas da poñe s njim, a
ja sam malo razumeo od svega toga što se zbivalo oko nas. Sećam se samo
da je majka bila vrlo tužna i da je celo vreme plakala. Tek sam mnogo kasnije
shvatio zašto se nije opirala i zašto nije ništa preduzela. To je sve ona radila,
u stvari, za moje dobro. Ko zna kakva bi me sudbina zadesila da me gospodin
Berki nije uzeo tada. Od nas četvoro preostalih, samo nas je dvoje ostalo u
životu. Ja i moj brat. Njega su prodali u drugo selo nekom lovcu. A moje dve
sestre zadesila je tužna sudbina: gospoña Kniper im je vezala kamen oko
vrata i bacila ih u nabujalu reku. Gospoña Kniper je i sama bila žalosna, i
znam da bi im se smilovala da nisu bile teške ratne godine, makar zbog moje
majke. Jer gospoña Kniper je volela životinje, čak i one kenjkave mačke, no
šta ćete, a la guerre comme a la guerre, kako bi rekao onaj veliki ljubitelj
životinja, Lafonten. Od velikog bola, moja je majka sasvim poremetila umom.
Danima ništa nije jela, samo je plakala i naricala, jurila po dvorištu i po selu, 
50
zavirivala u svaki budžak. Onda joj je jednog dana rekla gospoña Kniper:
"Lolo" (tako se zvala moja majka), "morala sam! Oprosti, Lolo, morala sam!"
Moja je majka ležala ispred nje, naćulivši uši da bi dobro čula sve što joj kaže
gospoña Kniper, i gledala ju je tako tužno, očiju punih suza, da se i stara
gospoda Kniper rasplakala: "Nemoj, Lolo, nemoj da me gledaš tako. Morala
sam. Znaš i sama kako teško izlazimo nakraj." - No moja je majka i dalje
gledala gospoñu Kniper pravo u oči, izbezumljena od bola.
"Nemoj, Lolo, nemoj da me gledaš tako", reče gospoña Kniper. "Bacila
sam ih u reku!"
Onda je moja majka shvatila da su se njene sumnje obistinile, vrisnula je
i poletela ka obali. Jurila je, jurila nizvodno, cvileći kao pas, bože mi prosti,
kao čovek. Našla je moje sestre u plićaku, nasukane, u ataru drugog sela,
zakačene o vrbu, s kamenom oko vrata.
Vratila se moja majka pred veče, samo da umre kraj mene.

Ležao sam na verandi gospodina Berkija, mog novog gazde, i razmišljao
o sudbini, o svojoj nesrećnoj majci, o svojoj braći i sestrama, o gospoñi
Kniper, o životu uopšte. Razmišljao sam i cvileo, više od tuge nego od zime.
Tada se pojavi jedan dečak i poče da me miluje i da me greje u rukama,
kao da sam, ne daj bože, vrabac, a ne pas. Onda mi se zagleda u lice i poče
da se smeje.
"Ana, Ana", reče on. "Doñi da vidiš nešto. Vrapčić!"
"Baš je sladak", reče Ana i uštinu me za obraz.
"Ovaj me pas na nekog podseća", reče dečak. "Bogami, jako liči na
nekog."
"Zbilja", reče Ana, njegova sestra, "na koga li me podseća?"
"I tebe?" reče dečak.
"To je da čovek umre od smeha", reče njegova sestra.
"Zbilja, to je da crkneš od smeha", reče dečak.
Držao me jednako na dlanu, kao vrapca.
"Znam na koga liči", reče dečakova sestra.
"Reci, Ana, na koga?" reče dečak. "Molim te, reci mi. Podseti me." 
51
"Seti se", reče Ana. "Hajde, seti se sam."
"Molim te, reci mi", reče dečak. "Ne mogu da se setim. Samo znam da
me ovaj pas... to je, zbilja, da crkneš od smeha."
"Na staru ženu", reče Ana.
"Na gospoñu Kniper, babicu!" reče dečak.
"To je da crkneš od smeha", reče njegova sestra. "Pljunuta gospoña
Kniper!"
Tako sam počeo i sam da sumnjam u svoju sličnost sa gospoñom
Kniper, mada ja, iskreno, ne nalazim da sam bio imalo nalik na nju. Možda
nam je samo tuga davala isti izraz lica, jer gospoña Kniper je bila veoma
nesrećna zbog onoga što je bila počinila, a ja sam tugovao za svojima. A što
se tiče sličnosti, mogu vam reći da sam bio nalik na svoju majku. Iste krupne
tamne oči, modrosive, kao šljiva, iste uši, zašiljene i pri vrhu malo povijene.
Možda sam jedino svoj stas nasledio od svog (nepoznatog) oca, jer sam se
kasnije razvio u vitku psinu dugih nogu, kakve moja majka, ako se dobro
sećam, nije imala. Od majke sam nasledio još i boju dlake, žutoriñu, i većinu
osobina: preosetljivost, pokornost, trpljenje, vernost, odanost, nervozu, kao i
izvesnu lenjost i lakomislenost.
Jedan pas kao što sam ja nema neku uzbudljivu istoriju o kojoj bi se
moglo mnogo govoriti. Ja sam imao dosta srećnu mladost (ne govoreći,
naravno, o rastanku sa svojom porodicom), iako sam živeo u ratno vreme.
Možda upravo zato. Objasniću vam na šta mislim. Rat odnosi ljude, uskraćuje
im nežnost, rat unosi u ljude strah, čini ih nepoverljivim. U takvim uslovima,
jedan pas, veran pas kao što sam ja, mnogo znači. Ako niste dete i niste
preosetljivi, njega možete voleti bez očajanja, bez straha da ćete poludeti, da
ćete umreti od bola ukoliko vam ga rat uzme, možete ga voleti a da ne činite
sebi nikakve ustupke, možete mu se slobodno ispovedati, bez straha da će
odati vaše tajne i skrivene želje. U ratna vremena psu je teško samo dok mu
ne izrastu očnjaci. (Zato su nastradale moje sestre, pokoj im duši.) A za
jednog odraslog, za jednog jakog psa, rat je blagodet. Tada vladaju pomori
meñ stokom, ginu konji, a vojske zatrpavaju mrcine tek toliko da ne vire iznad
zemlje. Ionako će ih, vele, razneti psi i Cigani. 
52
Koga još može da interesuje moja biografija, kad nisam bio ni čuveni
lovac (nego sasvim prosečan), ni proslavljeni trkač, kada ne samo što nemam
plemićko poreklo s pedigreom nego sam čak, po svemu sudeći, vanbračno
dete, kopile dakle, a nisam se proslavio ni na bojnom polju, nisu mi podigli za
života spomenik i nisam nikad dobio neko odlikovanje od Crvenog krsta ili od
bilo koga. Ja sam, dakle, običan pas i moja je sudbina prosečna. Ono što me
u neku ruku čini izuzetnim, to je moja sposobnost da govorim. A do mislosti
govora uzdigla me ljubav jednog dečaka, mogao bih reći nesrećna ljubav.

Jednog se jutra pojavi gospodin Berki, moj novi gazda, i reče:
"Andi, kako ti se dopada ovaj pas?"
"Kao bog!" reče dečak. (Voleo je da preteruje.) "A kako će se zvati?"
"Dingo," reče gospodin Berki moje ime.
"Dingo?" reče dečak. "To mi se ime ne sviña. Voleo bih da mi gospodin
Berki objasni šta to znači."
"Australijski divlji pas", reče gospodin Berki.
"To mi se ime jako sviña", reče tada dečak.
Iako mi je zvanično gazda bio gospodin Berki, ja sam ipak, dušom i
telom, pripadao dečaku. Od svih ljudi na svetu s njim sam se najbolje slagao i
najbolje sporazumevao. Mislim da su tome doprinele, osim njegovih godina, i
neke naše zajedničke osobine. Verujem da ne grešim dušu ako kažem da
smo on i ja bili po mnogo čemu slični: po lenjosti, po razuzdanosti, po
odanosti, po želji za avanturom. Mislim da ne grešim ako kažem i to da je taj
dečak imao u sebi nečeg psećeg: što se tiče njegovog njuha i njegove
preosetljivosti na mirise, siguran sam da ne grešim. Usamljenost i tuga
spojiše naše živote. Njegova tuga za ocem i moja tuga za roditeljima stvoriše
meñu nama neku vrstu prijateljstva zasnovanog na srodnosti. Kako sam
počeo naglo da rastem i da stičem ugled meñu seoskim džukcima, kao mudar
i učen pas svog malog mudrog gospodara, dečak je postajao sve manje
usamljen, sve ponosniji na mene i sve odvažniji. Jer ja sam ga oslobodio ne
samo njegovog uroñenog straha od pasa (od te je iste boljke bolovao i njegov
otac), nego je i uopšte postao hrabriji, jer je znao da u meni ima sigurnog i 
53
odanog zaštitnika. Zauzvrat, on me naučio raznim korisnim veštinama koje
izazivaju poštovanje. Umeo sam da doteram zalutale krave, da otkopavam
krtičnjake (to iz pustog zadovoljstva, kako bismo prekratili vreme), da jurim
zečeve, da otkrivam lisičje jazbine i gnezda barskih ptica, da lovim divlje
patke, žabe, leptire, zmije. Čak sam naučio od dečaka da razgovaram sa njim
u časovima usamljenosti! Sećam se, jednom, kada nam se bila izgubila krava
Narandža, zamalo nismo pobegli u svet. Dečak mi je usput poverio teške i
odgovorne zadatke. Jedna je njegova poruka bila tolika da sam ličio sebi pre
na goluba-pismonošu nego na psa. Čim bismo bili jako nesrećni, odmah smo
kovali plan da bežimo u svet. A nismo, eto, dospeli nikad dalje od trećeg
atara. Dečak je znao katkad da mi priča priče ili da mi ih čita. Mislim da ne
preterujem ako kažem da sam već bio naučio napamet onaj roman Čovek,
konj, pas, što ga je dečak toliko puta pričao čobanima, izmišljajući često i
doterujući ga.
Ne, moj život nije roman. On je sav od malih priča, od mnogih malih
dogodovština, veselih i tužnih, no u tim je pričama uvek prisutan dečak, kao
što sam i ja prisutan u njegovim pričama.
Primećujem u poslednje vreme da je dečak tužan. Postao je i prema
meni nekako hladniji, obazriviji. Vidim, krije nešto od mene. Ali sam uskoro
shvatio o čemu je reč i, eto, ponovo me skolila ona moja stara pseća tuga.
Dečak se opet sprema da ode u svet. Ovoga puta izistinski! U to nema
sumnje. Shvatam i to zašto me izbegava: hteo bi da olakša sebi taj rastanak.
A i ja sam se od te iznenadne tuge razboleo. Kunjam pred dečakovim pragom
kako mi ne bi pobegao bez oproštaja. Kunjam i razmišljam o svom životu.
Osećam, ovaj rastanak neću preživeti.
A-uuu! A-uuu!

Pismo

Dragi gospodine Berki, ovo vam pismo pišem iz daleka i hoću da vas
pozdravim i pitam za zdravlje. Polako se privikavam na nove drugove u školi,
ali mi se svi rugaju zbog moga izgovora. Još uvek sanjam noću da sam tamo
kod vas, pa me mama budila baš sinoć, jer sam plakao u snu. Mama kaže da 
54
je to nostalgija i da će sve to brzo proći.
Dragi gospodine Berki, molim vas najljubaznije da mi se ne smejete
zbog ovoga što ću vam sada reći: ja sam sinoć plakao najviše zbog mog psa
Dinga. Ana mi se još uvek podsmeva i kaže da sam ja zaljubljen u tog psa, a
možda je to i istina, no ja verujem da ćete me vi razumeti i da mi se nećete
rugati.
Ispričaću vam sada kako mi je bilo teško kada smo krenuli na put, kako
me potresao taj rastanak. Sećate se da sam ja, pred sam polazak kola, bio
nestao i da sam došao u poslednjem trenutku, pa su me svi grdili. Kazaću
vam sada gde sam onda bio. Odveo sam Dinga na obalu Kerke, da se
pozdravim s njim. Zatim sam ga vezao kaišem za vrbu, a on se nije opirao,
samo je cvileo. Hteo je da krene za mnom i molio me da ga pustim, no ja sam
mu rekao da ostane, da je život takav, i da znam da nikada neću naći boljeg
prijatelja od njega, ni meñu psima, ni meñu ljudima. Onda sam čuo kako me
zovu, pa sam otrčao da se pozdravim sa svima vama. Sećate li se, svi smo
plakali, i moja majka, i Ana, i vaša mama, i vi. Znali smo da se nećemo nikada
više videti. Onda su kola krenula, a ja sam još uvek plakao, srce mi se kidalo
od plača. Sećao sam se svih onih godina koje smo tamo proveli, mog
pokojnog tate, koji se nije nikad vratio, vas i vaše mame, gospoñe Rigo,
učiteljice, Bele Hermana, Lacike Tot, Julije Sabo i ostalih. Usput nisam smeo
da se osvrnem, kako ne bih još jače zaridao kada budem ugledao poslednji
put selo, zvonik, Grofovsku šumu i sve ostalo. No ipak nisam mogao odoleti. I
zamislite, gospodine Berki, koga sam ugledao? Za nama je trčao Dingo i
cvileo iz sveg glasa, a mi smo svi opet zaridali. Onda sam zamolio čika
Martina da ga otera bičem i da potera konje brže, jer nisam mogao da
podnesem više to cviljenje. Dingo je, možete zamisliti, bio na kraju snaga, jer
je trčao za nama sve do Čestrega! Bio je sav zapenjen, isplažena jezika. Ja
sam počeo da vičem, da urlam, tako da je čika Martin morao dobro da ga
išiba dok ga nije primorao da se zaustavi, zapravo da se skljoka od
iscrpljenosti nasred druma. Čak i kada je voz krenuo, ja sam jednako gledao
kroz prozor i plakao. Sve mi se činilo da čujem njegovo cviljenje i da još uvek
juri za nama. 
55
Eto, dragi gospodine Berki, to sam hteo da vam ispričam i da vas
zamolim da mi napišete jedno pismo o svemu. Pišite mi i o tome kako je
Dingo. Još bih vas samo zamolio, ako mi se nećete smejati, da mu pročitate
ovo moje pismo i da mu kažete da ja nisam kriv, da ga nisam mogao povesti
sa sobom i da ga neću nikada zaboraviti. Kažite mu i to da ću jednog dana,
kada postanem pesnik, napisati o njemu pesmu ili basnu. U toj će basni pas
da govori. I zvaće se, naravno, Dingo. Molim vas, dakle, gospodine Berki, da
mi učinite to, on će sve da razume, samo, dok mu govorite, gledajte ga pravo
u oči i ponavljajte mu moje ime. Recite mu: "Andi, Andi, Andi te pozdravio."
Govorite mu polako, kao sasvim malom detetu. Videćete da će vas razumeti.
Počeće da cvili kada mu budete pomenuli moje ime. To će značiti da je sve
razumeo.
Na kraju vas još molim da ga pazite i da mu kupite dobru večeru za ovaj
novac koji vam šaljem. On najviše voli konjetinu (sa dosta kostiju), a to
možete sigurno da kupite u Bakši, kod gospodina Feješa, mesara. Takoñe
vas molim, dragi gospodine Berki, da u vašem pismu mojoj mami ne
pominjete ovaj novac (to je od moje ušteñevine), jer bi mi se Ana sigurno
rugala. Zato je najbolje da pišete meni lično, onako kako sam vas zamolio.
Zasada neka bude dosta.
Vas i vašu mamu, kao i gospoñu Rigo i sve moje drugove, a posebno
Belu Hermana, Laciku Tot i Juliju Sabo i sve ostale najsrdačnije pozdravlja i
svih se rado seća.
Vaš jadni
Andreas Sam, učenik

Odgovor

Dragi moj Andi, radujem se što si dobro i što si dobar ñak, kao što vidim
iz pisma tvoje mame. A iz tvog pisma vidim da još uvek lepo sastavljaš i da ti
je rukopis sve bolji. Verujem da ćeš jednog dana da postaneš pesnik, a
sudeći po tvom pokojnom ocu, vama Samovima fantazija ne fali. Što se tiče
tvoje molbe, dragi moj pesniče, mogu ti reći samo da bih ti je vrlo rado ispunio
da se nije dogodilo ono što znam da će ti biti vrlo žao da čuješ. 
56
Dingo se onoga dana kada ste vi otputovali vratio umoran i isprebijan, i
dugo je cvileo i zavijao. Ceo dan nije hteo ništa da okusi, mada smo mu izneli
čak i džigericu, samo je pio mnogo vode, halapljivo.
Sutradan smo ga našli crknutog pred vratima.
Dragi moj A. S., nemoj da se suviše žalostiš zbog toga, ima u životu i
težih stvari - videćeš kada porasteš. Mogu ti samo reći da ga je i meni bilo
jako žao, to je bio zaista divan pas, a mama je čak i zaplakala. Naravno, ti ćeš
to da prežališ i da sasvim zaboraviš jednog dana. Za ovaj novac koji ti šaljem
(ovo ti je kamata) kupi sebi naliv-pero i pokušaj da napišeš o tom dogañaju
neki sastav, u stihu ili u prozi, pa mi to pošalji. Ako bude dobar, pokazaću ga i
gospoñi Rigo, tvojoj učiteljici, a ona će se, sigurno, mnogo obradovati. Ako joj
se bude svideo, možda će ga i objaviti u Dobrom pastiru.
Tvoji te drugovi svi pozdravljaju. Budi dobar i nemoj se mnogo žalostiti.
Tvoj čika Berki



Eolska harfa

Harfa je instrument koji više od bilo kojeg drugog instrumenta sjedinjuje
u sebi srednjovekovnu formulu lepog (perfectio prima) i svrsishodnog
(perfectio secunda); da bude dakle lepa na oko, što će reći napravljena po
pravilima formalne harmonije; ali, iznad svega, da bude prilagoñena svojoj
osnovnoj svrsi: da daje prijatan zvuk.
U svojoj devetoj godini imao sam harfu. Ona se sastojala od električne
drvene bandere i šest pari žica vezanih za porcelanske izolatore nalik na
rasparen komplet za čaj. (Jedan sam izolator okrnjio praćkom, pre nego što
sam otkrio, u okviru mog eolskog instrumenta, muzičku funkciju tog kompleta
od kineskog porcelana.)
Kako je ovim opisan sistem za štimovanje, mogu preći na ostale delove.
Da bi se, dakle, dobila eolska harfa, potrebno je još (pored pomenutih
porcelanskih dugmadi za štimovanje žica) imati najmanje dve električne
bandere od običnog nakatranisanog jelovog stabla. Idealna razdaljina izmeñu 
57
stabala iznosi pedeset metara. Bandera treba da bude dugo izložena (od 5 do
10 godina najmanje) naizmeničnom uticaju kiša, mraza i sunčane žege, tako
da se, pod naglim promenama temperature (izmeñu + 36°C i - 22°C) drvo
raspukne, uzduž. A raspuknuće se, kao žalosno srce, kad shvati da je
konačno i neopozivo prestalo biti stablo, drvo, zelen-bor, i da je, konačno i
neopozivo, postalo električna bandera.
Tada, kad ranjeno, napuklo stablo shvati da je zauvek tu ukopano do
kolena i iznad kolena, i da mu, dakle, nema bekstva, tada mu ne ostaje ništa
drugo nego da gleda u daljinu, ka šumama koje mu mašu glavom.
I da shvati da su mu najbliži prijatelji, prijatelji i drugovi, ona druga dva
stabla na nekih pedeset metara od njega, levo i desno; isto tako ojañena i
ukopana do kolena u crnu zemlju.
Kada se, dakle, bandere spoje žicama i namesti im se na glavu, umesto
zelenih grana, taj kineski komplet za čaj (šest pari prevrnutih šolja iz kojih
neće moći piti ni ptice), tada će propevati, tada će početi da sviraju u svoje
žice. Treba samo nasloniti uvo na banderu; no to nije više nikakva bandera, to
je sad harfa.
Neki neiskusni čitaoci (koji nikad nisu naslanjali uvo na drvenu električnu
banderu) pomisliće da je tu sad potreban vetar.
Ne. Idealno vreme za takvu harfu je vreli julski dan, kanikule, kada jara
treperi u vazduhu a "baba tera kozliće"; kad je stablo suvo i zvonko kao da je
šuplje.
Umalo ne zaboravih: idealno mesto za postavljanje takve harfe jeste uz
obronke nekog prastarog druma. Ova o kojoj pričam bila je postavljena uz
Poštanski put, izgrañen još u doba kada su Panoniju naseljavali Rimljani.
Zahvaljujući toj činjenici, stub harfe, poput antene, hvata zvuke i iz davnina;
melodije dopiru iz prošlosti i iz budućnosti.
Jedan komplet žica hvata celu oktavu u molskoj skali, i, preko
dominante, lako prelazi u dur.
Toliko o samom instrumentu.
Sad se samo treba osvrnuti da se uverite da nema nikog na Carskom
drumu, nikog u žitu, nikog u jarku, nikog na horizontu. Ukoliko nailaze kola 
58
natovarena senom, lucerkom ili žitom, hitro se sakriti u odvodni kanal ispod
druma i sačekati da kola proñu.
Jasno vam je: tu je potrebna samoća. A i šta će vam to da pričaju o
vama da ste ludi kao vaš otac i da se pitaju što li to naslanjate glavu na
električnu banderu. Neko će još pomisliti da ste toliko blesavi da verujete da
se u suvoj, napukloj električnoj banderi roje pčele, pa ste se polakomili na
med; neko će možda reći da osluškujete dolazak savezničkih aviona i da o
tome izveštavate nekog; a neki mogu ići u svojim fantazijama tako daleko da
će pomisliti kako primate neke tajanstvene poruke iz etera.
Zato je (izmeñu ostalog) najbolje proveriti da nema nikog na Carskom
drumu, nikog u žitu, nikog u jarku, nikog na horizontu.
Priznajem, kada bi neko neupućen u muziku naslonio uvo na banderu,
zaista bi pomislio da čuje daleko brujanje aviona i odmah bi pobegao s druma
i sakrio se u jarak; ili bi potrčao glavom bez obzira da obavesti selo da nailazi
eskadrila bombardera. No to je samo prvi (pogrešan) utisak; to je samo
pratnja, basovi, u kojoj sluh dečaka prepoznaje zvuk vremena; jer iz dubine
vremena i istorije dopiru zvuci kao sa kvazara, dalekih zvezda. (Miris
istopljene smole tu je samo nadražaj, kao kad se u hramu pale mirišljave
trave, sandalovo drvo ili tamjan.)
Evo, dok drži sklopljene oči, evo šta mu peva harfa na uvo: da će uskoro
prestati da radi kao sluga kod gospodina Molnara; da se njegov otac neće
nikad vratiti; da će napustiti udžericu sa nabijenom zemljom umesto poda; da
će dospeti najzad u Crnu Goru kod dede; da će imati nove knjige; da će imati
1500 olovaka, 200 naliv-pera, 5000 knjiga; da će mu majka uskoro umreti; da
će sresti devojku koju će večno voleti; da će putovati; da će videti mora i
gradove; da će - prodirući u daleku istoriju i u biblijska vremena - istraživati
svoje mutno poreklo; da će napisati priču o eolskoj harfi od električnih
bandera i žica.
NAPOMENA

Mada je nastala nekih petnaest godina posle štampanja knjige Rani jadi,
priča "Eolska harfa" tematski pripada tom ciklusu. Stoga sam je, u okviru 
59
Sabranih dela, uvrstio u ovu zbirku, na kraju balade, kao neku vrstu lirskog
epiloga.
Jula 1983. D. 